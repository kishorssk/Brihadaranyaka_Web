<!DOCTYPE html >
<html xmlns="http://www.w3.org/1999/xhtml">
<head>

<meta http-equiv="Content-Type" content="text/html; charset=UTF-8">
<title> तैत्तिरीयोपनिषद्भाष्यवार्तिकम् </title>
<!-- Devanagari Font -->
<link rel="stylesheet" href="keyboard.css">
<link rel="stylesheet" href="loadfont.css">
<!-- Bootstrap links -->
<link rel="stylesheet" href="bootstrap-3.3.5-dist/css/bootstrap.css">
<link rel="stylesheet" href="bootstrap-3.3.5-dist/css/bootstrap.min.css">
<link rel="stylesheet" href="style.css">
<!-- Sidebar Menu -->

<link rel="stylesheet" type="text/css" href="assets/style.css">

</head>

<body>
	<span> 
		<div class="header_top">  
				<div class="col-xs-1">
					<a href="index.html"><span class="glyphicon glyphicon-home" title="Home"></span></a>
				</div>
			श्रीमत्सुरेश्वराचार्यविरचितं तैत्तिरीयोपनिषद्भाष्यवार्तिकम्। 
		</div>
		<div class="row">
			<div class="col-xs-12" id="index">
				<div class="chapter" type="valli" name="ब्रह्मवल्ली">
				<div class="title">ब्रह्मानन्दवल्ली </div>
				<hr>
				<div class="section" type="upodghata" name="">
					<div class="title"></div>
					<div class="shloka">कामादयो यदज्ञानात्तज्ज्ञानात्स्यादकामता । <br />अतः परं तदैकात्म्यं वक्ष्यतेऽज्ञानघस्मरम् ॥ १ ॥ </div>
					<div class="shloka">नाऽनागतमनैतिह्यं प्रत्यगेकमविक्रियम् । <br />अनादेयमहेयं यन्नमस्तस्मै सदादृशे ॥ २ ॥ </div>
					<div class="shloka">यावन्त्युपासनान्यादावविरुद्धानि कर्मभिः । <br />संहिताविषयादीनि स्युस्तान्यभ्युदयाय तु ॥ ३ ॥ </div>
					<div class="shloka">न चैतावदवष्टम्भात्कामकर्मोद्भवत्वतः । <br />सर्वानर्थेकबीजस्य मोहस्यास्ति निराक्रिया ॥ ४ ॥ </div>
					<div class="shloka">तस्मात्संसारमूलस्य भृशमुच्छित्तयेऽधुना । <br />यथाभूतार्थबोध्यात्मज्ञानं सम्यक्प्रवक्ष्यते ॥ ५ ॥ </div>
					<div class="shloka">नित्यकर्माद्यनुष्ठानाच्छुद्धान्तःकरणः पुमान् । <br />विरक्तश्चाऽऽग्रजाल्लाभात्स्वप्नपुत्रादिलाभवत् ॥ ६ ॥ </div>
					<div class="shloka">प्रत्यक्षागमलिङ्गैर्हि यद्यत्कर्मोद्भवं फलम् । <br />तत्क्षयिष्ण्विति विज्ञाय विरक्तो नरकाद्यथा ॥ ७ ॥ </div>
					<div class="shloka">अपास्ताशेषदोषं यत्सर्वकामनिरासकृत् । <br />तदनाप्तं तमोमात्रात्प्रसिद्ध्यैव हि तद्यतः ॥ ८ ॥ </div>
					<div class="shloka">तदनाप्तिकृदज्ञानध्वस्तयेऽलं न कारकम् । <br />प्रत्यग्ज्ञानेऽधिकार्यस्मात्त्यक्तपूर्वोक्तसाधनः ॥ ९ ॥ </div>
					<div class="shloka">त्याग एव हि सर्वेषां मोक्षसाधनमुत्तमम् । <br />त्यजतैव हि तज्ज्ञेयं त्यक्तुः प्रत्यक्परं पदम् ॥ १० ॥ </div>
					<div class="shloka">त्यज धर्ममधर्मं च तथा सत्यानृते अपि । <br />न्यासो ब्रह्मेति च प्राह तैत्तिरीयश्रुतिस्तथा ॥ ११ ॥ </div>
					<div class="shloka">क्षयिण्णु साध्यं विज्ञाय निःशेषं कर्मसाधनम् । <br />तत्त्यागसाधनस्तस्मात्प्रत्यज्ञाने प्रवर्तते ॥ १२ ॥ </div>
					<div class="shloka">उत्पत्त्यादि स्वतश्चेत्स्यात्कर्मणा किं प्रयोजनम् । <br />स्वत एव न चेत्तत्स्याद्वद स्यात्कर्मणाऽत्र किम् ॥ १३ ॥ </div>
					<div class="shloka">उत्पत्त्यादौ तु यच्छक्तं हेतुमात्रमपेक्षते । <br />कर्मव्यपेक्षा तस्यैव घटोत्पत्तौ मृदो यथा ॥ १४ ॥ </div>
					<div class="shloka">नित्यं न भवनं यस्य यस्य वा नित्यभूतता । <br />न तस्य क्रियमाणत्वं खपुष्पाकाशयोरिव ॥ १५ ॥ </div>
					<div class="shloka">कर्तव्यता न साध्यस्य विदितत्वाद्विधीयते । <br />दुःखत्वाच्च न यागस्य ह्युपायस्त्ववबोध्यते ॥ १६ ॥ </div>
					<div class="shloka">विजिज्ञासस्व तदिति ब्रह्मज्ञाने प्रवर्तकम् । <br />जिज्ञास्यलक्षणोक्तिः स्याद्यतो वा इति च श्रुतिः ॥ १७ ॥ </div>
					<div class="shloka" id="001">कोशप्रत्यक्प्रवेशेन पूर्वपूर्वप्रहाणतः । <br />कारकादिनिषेधेन ह्युपायो ब्रह्मवेदने ॥ १८ ॥ </div>
				</div>
				<hr>
				<div class="section" type="anuvaka" name="प्रथमोऽनुवाकः">
					<div class="title">प्रथमोऽनुवाकः</div>
					<div class="shloka">अविद्योद्भूततृष्णेन पुंसा यत्कल्पितं फलम् । <br />अनन्तफलसिद्ध्यर्थं तदनूक्तिः प्रवृत्तये ॥ १९ ॥ </div>
					<div class="shloka">कर्तुः कर्माणि कार्यार्थमनात्मफलदानि हि । <br />पुरोक्तानि यतो नासावन्यथाऽतः प्रवर्तते ॥ २० ॥ </div>
					<div class="shloka">क्षयिष्णु साधनाधीनं फलं बुद्ध्वा वितृष्णतः । <br />कामहेतोरनुच्छित्तेरपरात्परमीप्सति ॥ २१ ॥ </div>
					<div class="shloka">साध्यसाधनवद्वाक्यं तद्विरुद्धार्थसिद्धये । <br />प्राह ब्रह्मविदाप्नोति श्रुतिः प्रत्यक्प्रवेशिनी ॥ २२ ॥ </div>
					<div class="shloka">शिखा ते वर्धते वत्स गुडूचीं श्रद्धया पिब । <br />मातेव प्रेरयेद्बालं सदसम्भाव्यसिद्धये ॥ २३ ॥ </div>
					<div class="shloka">साध्यसाधनसम्बन्धात्प्रसक्ता येह दोषधीः । <br />सा चैकरूपविज्ञानशिखिप्लुष्टा <span class="doubt">विनङ्क्ष्यति</span> ॥ २४ ॥ </div>
					<div class="shloka">मा भूदण्वपि मे दुःखं सुख्येव स्यामहं सदा । <br />इति स्वतोऽभिलाषोऽयं सत्येव विषये भवेत् ॥ २५ ॥ </div>
					<div class="shloka">अज्ञातमोक्षरूपोऽपि कैवल्याय प्रवर्तते । <br />अलं यथोक्तकामेद्धधिषणो भवभीषितः ॥ २६ ॥ </div>
					<div class="shloka">प्रवृत्तिजनकं यस्मात्सर्वत्रैव प्रयोजनम् । <br />श्रुतिर्ब्रह्मविदाप्नोतीत्याह पुंसः प्रलुब्धये ॥ २७ ॥ </div>
					<div class="shloka">फलश्रुत्यङ्कुशाकृष्टः श्रवणादौ प्रवर्तते । <br />तत्पूर्वकं यतो ज्ञानं श्रुतिश्चैवमभाषत ॥ २८ ॥ </div>
					<div class="shloka">लौकिकी वैदिकी चाथ प्रवृत्तिर्येह काचन । <br />नर्ते प्रयोजनं यस्मात्तदेवातः प्रवृत्तिकृत् ॥ २९ ॥ </div>
					<div class="shloka">ब्रह्मविद् ब्रह्म वेत्तीह यः स आप्नोति तत्परम् । <br />सत्यादिलक्षणं ब्रह्म वक्ष्यते तदृचा स्फुटम् ॥ ३० ॥ </div>
					<div class="shloka">फलोक्तिः परमाप्नोतीत्याप्ता ब्रह्मविदुच्यते । <br />सामर्थ्याद् ब्रह्मविद्या तु परस्यावाप्तिसाधनम् ॥ ३१ ॥ </div>
					<div class="shloka">स्वर्गं यथाऽग्निहोत्रेण यजमानः प्रसाधयेत् । <br />परावाप्तिं तथा कुर्याद् ब्रह्मविद् ब्रह्मविद्यया ॥ ३२ ॥ </div>
					<div class="shloka">ब्रह्मैवात्र परं ग्राह्यं तज्ज्ञानं नान्यसिद्धये । <br />अन्यज्ज्ञानं हि नान्यस्य क्वचिदप्याप्तये यतः ॥ ३३ ॥ </div>
					<div class="shloka">देशकालादिसम्भेदपूर्विकाऽवाप्तिरिष्यते । <br />देशकालाद्यभिन्नस्य कथं सेत्युच्यते यथा । <br />सर्वात्मनोऽप्यनाप्तिः स्याद्दशमस्येव मोहजा ॥ ३४ ॥ </div>
					<div class="shloka">पञ्चस्वन्नमयाद्येषु ह्यहमस्मीति विभ्रमात् ॥ ३५ ॥ </div>
					<div class="shloka">दशमोऽस्मीत्यतो ज्ञानादज्ञानध्वस्तिवर्त्मना । <br />दशमाप्तिवदाप्तिः स्याद् ब्रह्मणोऽज्ञानहानतः ॥ ३६ ॥ </div>
					<div class="shloka">विभिन्नवेत्तृवेद्यादौ गौणं ब्रह्म यतस्ततः । <br />अभिन्नवेत्तृवेद्यादि ग्राह्यं मुख्यार्थसिद्धये ॥ ३७ ॥ </div>
					<div class="shloka">अन्यदृष्टाविवातोऽत्र न नियोगो मनागपि । <br />मोहप्रध्वंसमात्रेण निवृत्ते रोगहानिवत् ॥ ३८ ॥ </div>
					<div class="shloka">कर्तृतां प्रत्यगालिङ्ग्य योऽकर्त्रात्मानमीप्सति । <br />उल्कापिशाचं सोऽभ्येति शीतार्थः पावकेच्छया ॥ ३९ ॥ </div>
					<div class="shloka">करोमीति धिया चेत्तद्ब्रह्मास्मीति हि लभ्यते । <br />ब्रूतालाभेऽस्य को हेतुर्न ह्यतोऽन्योऽस्त्यदर्शनात् ॥ ४० ॥ </div>
					<div class="shloka">तस्मादविद्यासम्भूतकर्तृ प्रत्यगविक्रियम् । <br />अविद्यानर्थतत्कार्यप्रत्याख्यानेन बोध्यते ॥ ४१ ॥ </div>
					<div class="shloka">कर्तृर्ज्ञातुर्हि या दृष्टिः सामान्याद्यर्थसंश्रया । <br />तत्प्रत्यगात्मदृष्ट्या तां प्रत्याख्यायाश्नुते परम् ॥ ४२ ॥ </div>
					<div class="shloka">अशेषानन्दवल्ल्यर्थसूत्रमाद्यमिदं वचः । <br />यस्मात्तस्मात्तदर्थस्य ह्याविष्कृदृगुदीर्यते ॥ ४३ ॥ </div>
					<div class="shloka">विशेषणविशेष्यत्वात्सत्यादीन्यत एव च । <br />चत्वार्येकविभक्तीनि नीलरक्तोत्पलादिवत् ॥ ४४ ॥ </div>
					<div class="shloka">वेद्यत्वेन यतो ब्रह्म प्राधान्येन विवक्षितम् । <br />तस्माद्विशेष्यं विज्ञेयं ततोऽन्यत्स्याद्विशेषणम् ॥ ४५ ॥ </div>
					<div class="shloka">नीलं महत्सुगन्धीति विशिंषन्त्युत्पलं यथा । <br />एकाधिकरणान्येवं सत्यादीनि परं महत् ॥ ४६ ॥ </div>
					<div class="shloka">एवं विभज्यमानं सत्सत्यमित्येवमादिभिः । <br />स्वविशेषविरुद्धेभ्यो धर्मिभ्यः स्यान्निराकृतम् ॥ ४७ ॥ </div>
					<div class="shloka">एवं च सति तज्ज्ञातं यदन्येभ्योऽवधार्यते । <br />नीलोत्पलादिवद्ब्रह्म नान्यथाऽनवधारणात् ॥ ४८ ॥ </div>
					<div class="shloka">ननु व्यभिचरद्वस्तु स्याद्विशेष्यं विशेषणैः । <br />ब्रह्मान्तरादृते त्वत्र कुतो ब्रूहि विशेष्यता ॥ ४९ ॥ </div>
					<div class="shloka">विशेषणविशेष्यत्वे सति दोषः प्रसज्यते । <br />लक्ष्यलक्षणतां यातु न दोषोऽत्र मनागपि ॥ ५० ॥ </div>
					<div class="shloka">अनेकात्मविशेष्यस्थमागृहीतविशेष्यकम् । <br />सजातीयान्निराकर्तृ विशेषणमिहोच्यते ॥ ५१ ॥ </div>
					<div class="shloka">सामान्येतरसंयुक्तमनेकगुणसंयुतम् । <br />सम्भव्यसम्भविगुणं विशेष्यं तत्प्रचक्षते ॥ ५२ ॥ </div>
					<div class="shloka">विशेष्यान्तरशेषं यस्त्वविशेष्यान्यान्यबुद्धिकृत् । <br />परिकल्पितसम्बन्धं लक्षणं भावलक्षणम् ॥ ५३ ॥ </div>
					<div class="shloka">निरस्यति यथैवैकं तथैवान्यद्विरोधि यत् । <br />स्वात्मनैवैकरूपेण लक्ष्यमत्र निगद्यते ॥ ५४ ॥ </div>
					<div class="shloka">सत्यादयः परार्थत्वादितरेतरनिस्पृहाः । <br />एकैकस्त्वत एवैषां विशेष्यार्थेन बध्यते ॥ ५५ ॥ </div>
					<div class="shloka">सकृत्प्रमितरूपाद्यद्रूपमन्यत्कदाचन । <br />नैव प्रपद्यते सत्यं तस्मात्कार्यविलक्षणम् ॥ ५६ ॥ </div>
					<div class="shloka">यावान्कश्चिद्विकारोऽत्र ब्रह्म तस्मान्निवर्तितम् । <br />भजते कारणत्वं तत्तथाऽचैतन्यधर्मकम् ॥ ५७ ॥ </div>
					<div class="shloka">तद्दोषद्वयनुत्त्यर्थं ज्ञानं ब्रह्मेत्युदीर्यते । <br />अनेकार्थाभिसम्बन्धात्किमर्थं ज्ञानमुच्यते ॥ ५८ ॥ </div>
					<div class="shloka">ब्रह्मणो भेदकं यस्मादानन्त्येन च सङ्गतेः । <br />ज्ञप्तिर्ज्ञानमिति न्याय्यमन्यथा दोषदर्शनात् ॥ ५९ ॥ </div>
					<div class="shloka">तस्मात्सत्यमनन्तं यज्ज्ञानं तदिह गृह्यते । <br />भावसाधनमेवातः स्यादेतद्युक्तिदर्शनात् ॥ ६० ॥ </div>
					<div class="shloka">ज्ञानं ब्रह्मेति वचनादन्तवत्त्वमवाप तत् । <br />ज्ञानस्य लोकिकस्येह ह्यन्तवत्त्वसमन्वयात् ॥ ६१ ॥ </div>
					<div class="shloka">अतस्तत्प्रतिषेधार्थमनन्तमिति शब्द्यते । <br />अन्तः सीमा तथेयत्ता तन्निषेधस्त्वनन्तता ॥ ६२ ॥ </div>
					<div class="shloka">अनृतादिनिषेधेन सत्यादीनामुपक्षयात् । <br />ब्रह्मणश्चाप्रसिद्धत्वान्मिथ्यार्थं चेद्वचो न तत् ॥ ६३ ॥ </div>
					<div class="shloka">परमार्थमनालिङ्ग्य न दृष्टं वितथं क्वचित् । <br />तस्माद्वा वितथं सर्वं परमार्थैकनिष्ठितम् ॥ ६४ ॥ </div>
					<div class="shloka">पदात्पदार्थबुद्धिर्न उत्पलादौ प्रजायते । <br />तदभावधियै नालं पदवाक्यार्थरूपतः ॥ ६५ ॥ </div>
					<div class="shloka">प्रतिपद्य पदार्थं हि विरोधात्तद्विरोधिनः । <br />पश्चादभावं जानाति वध्यघातकवत्पदात् ॥ ६६ ॥ </div>
					<div class="shloka">शब्दात्प्रतीयते तावत्सङ्गतिर्धर्मधर्मिणोः । <br />मानान्तरादपोहस्तु न शाब्दस्तेन स स्मृतः ॥ ६७ ॥ </div>
					<div class="shloka">न नीलवदनादाय नीलधीरुपजायते । <br />विशेष्यज्ञानमप्येवं नान्तरेण विशेषणम् ॥ ६८ ॥ </div>
					<div class="shloka">वाक्यार्थानुभवोऽस्माकं नीलादेरुपजायते । <br />किं नीलमिति चाकाङ्क्षा सत्येवमुपपद्यते ॥ ६९ ॥ </div>
					<div class="shloka">प्रत्यक्षतोऽवसेयत्वादेवं सर्वस्य वस्तुनः । <br />नैवं साधयितुं शक्यं क्षणिकत्वं कथञ्चन ॥ ७० ॥ </div>
					<div class="shloka">सति कुम्भो न नाशोऽस्ति  नाशोऽपि न तदाश्रयः । <br />अस्ति चेत्पूर्ववद्धर्मी न नष्टः पूर्ववद् घटः ॥ ७१ ॥ </div>
					<div class="shloka">इष्टो नाशस्य नाशश्चेदस्तु जीव शतं समाः । <br />घटोऽनाशीति मत्पक्षः स च नैवं विहन्यते ॥ ७२ ॥ </div>
					<div class="shloka">न नाशो हन्ति नष्टारं गन्तारमिव तद्गतिः । <br />यस्मिन्सत्येव यः सिध्येन्निरुणाद्धि स तं कथम् ॥ ७३ ॥ </div>
					<div class="shloka">लक्षणार्थमिदं वाक्यं यस्मात्पूर्वमुदाहृतम् । <br />विशेषणाश्रयान्नातः शून्यताऽत्र प्रसज्यते ॥ ७४ ॥ </div>
					<div class="shloka">विशेषणत्वेऽप्येतेषां लक्षणार्थत्वमात्मनि । <br />लक्ष्येऽसति न तादर्थ्यं सत्यादीनां प्रसज्यते ॥ ७५ ॥ </div>
					<div class="shloka">अतो लक्षणवाचित्वान्न शून्यार्थमिदं वचः । <br />विशेष्यत्वेऽपि नैवं स्यात्स्वार्थासन्त्यागकारणात् ॥ ७६ ॥ </div>
					<div class="shloka">स्वार्थेऽसति न सत्यादेर्विशेष्यार्थे नियन्तृता । <br />नियम्यार्थनियन्तृत्वं स्वार्थे सत्युपपद्यते ॥ ७७ ॥ </div>
					<div class="shloka">स्वेनार्थेनार्थवांश्चात्र ब्रह्मशब्दः सहेतरैः । <br />तत्रानन्तोऽन्तवद्वस्तुव्यावृत्त्यैव विशेषणम् ॥ ७८ ॥ </div>
					<div class="shloka">स्वार्थार्पणप्रनाड्यैव परिशिष्टौ विशेषणम् । <br />तद्विरोध्यर्थसन्त्यागः सामर्थ्यात्स्यान्न शब्दतः ॥ ७९ ॥ </div>
					<div class="shloka">गुहायां निहितं यस्मादेतस्मादात्मनस्तथा । <br />ब्रह्मात्मशब्दयोस्तस्मादैकार्थ्यमवसीयते ॥ ८० ॥ </div>
					<div class="shloka">विज्ञानात्मातिरेकेण ज्ञाप्यते ब्रह्म चेत्परम् । <br />नियोगगम्यः सन्भेदो वद केन निवार्यते ॥ ८१ ॥ </div>
					<div class="shloka">न चेदात्मा परं ब्रह्म स्वतः स्यादस्य दुःखिनः । <br />नियोगो वाऽभियोगो वा कं विशेषं करिष्यति ॥ ८२ ॥ </div>
					<div class="shloka">पश्यतः प्रत्यगात्मानमपविद्धान्यवस्तुनः । <br />अहं ब्रह्मेति चेज्ज्ञानं शास्त्रादन्यत्परं कथम् ॥ ८३ ॥ </div>
					<div class="shloka">आत्मनोऽन्यस्य चेद्धर्मा अस्थूलत्वादयो मताः । <br />अनात्मत्वेऽस्य किं तैः स्यादात्मत्वेत्वन्यधीह्नुतिः ॥ ८४ ॥ </div>
					<div class="shloka">यत्साक्षादित्युपक्रम्य य आत्मेत्युपसंहृतेः । <br />अन्योन्यार्थसमाप्तेश्च व्यतिरेके त्वसम्भवात् ॥ ८५ ॥ </div>
					<div class="shloka">आत्मैव चेत्परं ब्रह्म भवताऽभ्युपगम्यते । <br />आत्मनो ज्ञानकर्तृत्वाज्ज्ञानं स्यात्कर्तृसाधनम् ॥ ८६ ॥ </div>
					<div class="shloka">पारतन्त्र्यमनित्यत्वं धात्वर्थत्वे प्रसज्यते । <br />तर्कशास्त्रप्रसिद्धेश्च कर्तृतैवात्मनो भवेत् ॥ ८७ ॥ </div>
					<div class="shloka">उच्चैर्बाहुं समुद्धृत्य इत्याहुश्चोद्यचुञ्चवः । <br />यथोदितमिदं सर्वं नैतदेवं भवेत्कुतः ॥ ८८ ॥ </div>
					<div class="shloka">स्वरूपाव्यतिरेकेऽपि कार्यत्वमुपचारतः । <br />बुद्ध्युपाश्रयकार्याणि कल्प्यन्तेऽत्राविवेकतः ॥ ८९ ॥ </div>
					<div class="shloka">स्वरूपमात्मनो ज्ञानं न तस्माद्व्यतिरिच्यते । <br />बुद्धेः प्रत्ययकारित्वं तत्साक्षिण्युपचर्यते ॥ ९० ॥ </div>
					<div class="shloka">आत्मचैतन्यसंव्याप्ता वृत्तीर्धीः कुरुते यतः । <br />चैतन्यालिङ्गिताः सर्वास्तप्तायोविस्फुलिङ्गवत् ॥ ९१ ॥ </div>
					<div class="shloka">चैतन्यखचितान्दृष्ट्वा प्रत्ययान्बुद्धिकर्तृकान् । <br />ज्ञानं क्रियत इत्यज्ञाः कूटस्थमपि मन्वते ॥ ९२ ॥ </div>
					<div class="shloka">आविर्भावतिरोभावौ बुद्धेर्यत्साक्षिकौ नृणाम् । <br />ततोऽन्यं कं समाश्रित्य साक्षिकर्तृत्वमुच्यते ॥ ९३ ॥ </div>
					<div class="shloka">बुद्धिभावानवच्छिन्नं तादृग्रूपं यथा पुरा । <br />बुद्ध्युत्पत्तावपि तथाऽविक्रियं ह्यनुभूयताम् ॥ ९४ ॥ </div>
					<div class="shloka">कर्तृकार्यावभासित्वात्कर्तृकार्याभिधायिनः । <br />लक्षयन्ति परं ब्रह्म नाञ्जसा तत्प्रचक्षते ॥ ९५ ॥ </div>
					<div class="shloka">यत्तु तद्ब्रह्मणो ज्ञानं सर्वानन्यदविक्रियम् । <br />ब्रह्मणोऽव्यतिरिक्तं तत्सर्वप्रत्यक्समाप्तितः ॥ ९६ ॥ </div>
					<div class="shloka">प्रत्याख्याताखिलानात्मभेदसत्यार्थवाचिना । <br />तथैव सत्यशब्देन लक्ष्यते तन्न तूच्यते ॥ ९७ ॥ </div>
					<div class="shloka">एवं सत्यादयः शब्दाः स्वार्थासन्त्यागिनः परम् । <br />लक्षयन्ति विरुद्धार्थनिवृत्त्याऽज्ञानहानतः ॥ ९८ ॥ </div>
					<div class="shloka">निवर्त्यभेदाद्भिन्नोऽर्थोऽसत्याद्यर्थनिवर्तिनाम् । <br />सत्यादीनामतः सिद्धवाक्यार्थत्वमात्मनः ॥ ९९ ॥ </div>
					<div class="shloka">यतो वाचो निवर्तन्ते नेति नेतीति चापरम् । <br />एवं सत्यर्थवत्सर्वमन्यथा तदनर्थकम् ॥ १०० ॥ </div>
					<div class="shloka">कौटस्थ्यं सत्यमित्युक्तं तद्गुणं ज्ञानमुच्यते । <br />स्वतो बोधस्य कौटस्थ्ये ज्ञातुरानन्त्यमेकता ॥ १०१ ॥ </div>
					<div class="shloka">ज्ञात्रभेदात्तु तद्ब्रह्म ह्यनीप्सिततमं परम् । <br />ज्ञातुरन्यस्य चाभावाद्यो वेदेत्युच्यते कथम् ॥ १०१ ॥ </div>
					<div class="shloka">सत्यादिलक्ष्याज्ञानोत्थाऽसत्याद्यर्थनिषेधधीः । <br />वर्त्मनैवाऽऽप्तमाप्नोति केवलाज्ञानहानतः ॥ १०३ ॥ </div>
					<div class="shloka">एवं ज्ञातं विजानाति विमुक्तश्च विमुच्यते । <br />निवर्तते निवृत्तं च त्रिर्वः शपथयाम्यहम् ॥ १०४ ॥ </div>
					<div class="shloka">तस्मादासन्नकर्तृत्वतिमिरोऽयमविद्यया । <br />सत्यादिलक्षणं ब्रह्म प्रत्यक्स्थमपि नेक्षते ॥ १०५ ॥ </div>
					<div class="shloka">अतोऽविद्यानिषेधेन सदा विस्फुरितेक्षणः । <br />पिबंज्ञात्रादिनानात्वं प्रत्यगात्मानमीक्षते ॥ १०६ ॥ </div>
					<div class="shloka">भूतमात्रोपसंश्लेषसमुत्थं यत आत्मनः । <br />कर्तृभोक्तृत्वविज्ञानं बुद्धौ तन्निहितं ततः ॥ १०७ ॥ </div>
					<div class="shloka">तमोरजोविनिर्मुक्ततद्वृत्त्या चोपलभ्यते । <br />ब्रह्मातो निहितं बुद्धौ मनसैवेति च श्रुतिः ॥ १०८ ॥ </div>
					<div class="shloka">निगूढमस्यां तद्ब्रह्म कामाविद्याद्युपप्लवात् । <br />प्रत्यग्धियोऽनुपश्यन्ति तस्माद् बुद्धिर्गुहोच्यते ॥ १०९ ॥ </div>
					<div class="shloka">परमं व्योम हार्दं स्याद्बाह्यात्तत्परमं यतः । <br />श्रुतेर्योऽयं बहिर्धेति तच्च बुद्धेः समाश्रयम् ॥ ११० ॥ </div>
					<div class="shloka">गुहायां परमे व्योमन्वस्तुवृत्तमपेक्ष्य वा ॥ १११ ॥ </div>
					<div class="shloka">सत्यादिलक्षणान्नान्यद्धियः प्रत्यक्प्रतीयते ॥ १११ ॥ </div>
					<div class="shloka">सत्याद्यर्थविरुद्धेभ्यः सम्यग्व्यावृत्तधीर्यतिः । <br />धियः प्रत्यक्प्रविश्याथ सत्यात्मानं प्रपश्यति ॥ ११२ ॥ </div>
					<div class="shloka">तस्मादुपायसिद्ध्यर्थं बुद्धेः प्रत्यक्प्रवेशनम् । <br />गुहायां परमे व्योमञ्श्रुतिरस्मानतोऽन्वशात् ॥ ११३ ॥ </div>
					<div class="shloka">ज्ञातुर्ज्ञेयं परं ब्रह्म भेदबुद्ध्यपनुत्तये । <br />गुहायां परमे व्योमंज्ञेयं ज्ञातरि शिष्यते ॥ ११४ ॥ </div>
					<div class="shloka">साध्यसाधनसम्बन्धवर्त्मनैवानुधावतः । <br />साध्यसाधननिर्मुक्तं स्वात्मन्याविशते परम् ॥ ११५ ॥ </div>
					<div class="shloka">सोऽश्नुते निखिलान्कामान्कर्तृत्वे तदसम्भवम् । <br />आशङ्क्य ब्रह्मणेत्याह युगपत्स्यात्सहेति च ॥ ११६ ॥ </div>
					<div class="shloka">प्रतीचि न स्यात्तद्ब्रह्म भेदार्था चेत्सहार्थता । <br />सम्भाव्यते पराग्भूतं नापि सत्यादिमत्परम् ॥ ११७ ॥ </div>
					<div class="shloka">नापि नोत्सहते वक्तुं निपातत्वात्सहार्थताम् । <br />तस्माद्युगपदर्थस्य वाचकं स्यात्सहेति यत् ॥ ११८ ॥ </div>
					<div class="shloka">ज्ञानादसत्याद्युच्छित्तेरात्मनोऽन्यन्न विद्यते । <br />तस्माद्विपश्चिद्ब्रह्मभ्यां कामान्सर्वान्सहाश्नुते ॥ ११९ ॥ </div>
					<div class="shloka">ज्ञातुर्हार्दगुहान्तस्थं प्रतीचोऽन्यन्न लभ्यते । <br />सत्यादिमदतो ब्रह्म प्रत्यगात्मैव तद्विदः ॥ १२० ॥ </div>
					<div class="shloka">विपश्चिद्व्यतिरेकेण ज्ञेयत्वाद्यपनुत्तये । <br />सामानाधिकरण्येन ब्रह्मणाह विपश्चिता ॥ १२१ ॥ </div>
					<div class="shloka">एकयाऽक्रमवर्तिन्या व्याप्नोति क्रमवर्तिनः । <br />अवगत्याखिलान्कामान्योऽकाम इति च श्रुतिः ॥ १२२ ॥ </div>
					<div class="shloka">आदावन्ते तथा मध्ये धियोऽनेकशरीरगाः । <br />निर्विशेषैकचिद्व्याप्ता ह्यनन्यानुभवात्मना ॥ १२३ ॥ </div> 
					<div class="shloka">सर्वप्रवृत्तिहेतूंश्च यस्माद्ब्रह्मविदश्नुते । <br />कामान्ब्रह्मविदस्तस्मान्न प्रवृत्तिरहेतुतः ॥ १२४ ॥ </div>
					<div class="shloka">अविद्याहेतवः कामाः काममूलाः प्रवृत्तयः । <br />धर्माधर्मौ च तन्मूलौ देहोऽनर्थाश्रयस्ततः ॥ १२५ ॥ </div>
					<div class="shloka">अतोऽविद्यानिरोधे स्यान्निरोधो विदुषः सदा । <br />निःशेषकर्महेतूनां विकाराणां तदैव तु ॥ १२६ ॥ </div>
					<div class="shloka">कृत्स्नोपनिषदर्थस्य सूत्रमित्यभ्यधात्पुरा । <br />सङ्क्षेपतस्तदर्थश्च सम्यङ्मन्त्रेण वर्णितः ॥ १२७ ॥ </div>
					<div class="shloka">अनेन त्वाद्यसूत्रेण यावानर्थोऽत्र सूत्रितः । <br />आसमाप्तेरियं वृत्तिस्तस्मादित्युच्यतेऽधुना ॥ १२८ ॥ </div>
					<div class="shloka">सत्यं ज्ञानमनन्तं च रसादेः पञ्चकात्परम् । <br />स्यामदृश्यादिशास्त्रोक्तमहं ब्रह्मेति निर्भयम् ॥ १२९ ॥ </div>
					<div class="shloka">ननु सत्यमनन्तं च कथं सम्यक्प्रतीयते । <br />देशकालादिहेतुत्वात्तदिदानीं विभाव्यते ॥ १३० ॥ </div>
					<div class="shloka">वस्तुतो देशतश्चैव कालतश्च त्रिधोच्यते । <br />आनन्त्यं ब्रह्मणश्चातः सत्याद्यपि च सिद्ध्यति ॥ १३१ ॥ </div>
					<div class="shloka">अनन्तं देशतो व्योम देशवत्प्रकृतित्वतः । <br />कारणेनैकदेशं हि कार्यं नान्यत्र वर्तते ॥ १३२ ॥ </div>
					<div class="shloka">कार्यत्वात्कालतो नास्य वस्तुतश्च विहायसः । <br />वस्त्वन्तरस्य सद्भावादानन्त्यं वस्तुतोऽपि न ॥ १३३ ॥ </div>
					<div class="shloka">कालाकाशादियोनित्वात्सर्वात्मत्वात्तथाऽऽत्मनः । <br />वस्त्वन्तरस्य चासत्त्वान्मुख्यानन्त्यं परात्मनः ॥ १३४ ॥ </div>
					<div class="shloka">कल्पितेन परिच्छेदो न ह्यकल्पितवस्तुनः । <br />कल्पितश्चेह कालादिर्वाचारम्भणशास्त्रतः ॥ १३५ ॥ </div>
					<div class="shloka">तस्मात्सत्यादियाथात्म्यं तस्मादित्येवमादिना । <br />वक्ष्यते ब्रह्मणः सम्यक्सृष्टिव्याजेन यत्नतः ॥ १३६ ॥ </div>
					<div class="shloka">तस्मादित्यादिवाक्योक्तं वैशब्दः स्मरणाय तु । <br />एतस्मादितिमन्त्रोक्तं सत्यादिगुणलक्षितम् ॥ १३७ ॥ </div>
					<div class="shloka">तद्विद्विपश्चित्सामर्थ्यात्तदेतद्भ्यां प्रतीयते । <br />आत्मश्रुतेर्न मुख्योऽर्थः प्रतीचोऽन्यत्र लभ्यते ॥ १३८ ॥ </div>
					<div class="shloka">मत्तः सर्वमिदं जातं मय्येवान्ते प्रलीयते । <br />अहमेको बिभर्मीदमित्येवं च प्रसिध्यति ॥ १३९ ॥ </div>
					<div class="shloka">सर्वानन्याविकार्येकमकार्याकारणं परम् । <br />ब्रह्मस्वभावमालम्ब्य सृष्टिर्वक्तुं न शक्यते ॥ १४० ॥ </div>
					<div class="shloka">ब्रह्मणोऽन्यदतः सर्वं कार्यत्वेन विवक्ष्यते । <br />ब्रह्मणोऽकारणत्वाच्च सृष्टौ हेतोरसम्भवः ॥ १४१ ॥ </div>
					<div class="shloka">ब्रह्मस्वभावो हेतुश्चेत्सृष्टेस्तत्संनिधेः सदा । <br />सर्वदा ब्रह्मवत्सर्गो न च देशाद्यसम्भवात् ॥ १४२ ॥ </div>
					<div class="shloka">नाभूत्सृष्टिरभूतत्वादभूतं कालहेतुतः । <br />न भविष्यत्यभाव्यत्वादभाव्यं चाक्रियोत्थितेः ॥ १४३ ॥ </div>
					<div class="shloka">नेदानीमद्वितीयत्वात्कौटस्थ्यादात्मनः सदा । <br />भविष्यत्यस्त्यभून्नातो वस्तुवृत्तमपेक्ष्य तु ॥ १४४ ॥ </div>
					<div class="shloka">भविष्यत्यस्त्यभूच्चेति यतो वन्ध्यं विशेषणम् । <br />उष्ट्रादिवदणोस्तस्मादविद्यैवात्र कारणम् ॥ १४५ ॥ </div>
					<div class="shloka">असतः कारणं नास्ति सतोऽनतिशयत्वतः । <br />कौटस्थ्याज्जन्मनाशानामनवस्था जनेर्जनौ ॥ १४६ ॥ </div>
					<div class="shloka">कालत्रयस्याविद्यायाः समुत्थानादहेतुता । <br />कर्मदेवेश्वरादीनामत एवानिमित्तता ॥ १४७ ॥ </div>
					<div class="shloka">जनिस्थित्यप्यया ह्येते जगतः स्युः प्रतिक्षणम् । <br />धिया जनयते कर्ता कर्मभिश्चेति हि श्रुतिः ॥ १४८ ॥ </div>
					<div class="shloka">अनादिमध्यनिधनाविद्यासन्दूषितात्मनः । <br />ब्रह्मणो जायते व्योम तिमिरादिव चन्द्रमाः ॥ १४९ ॥ </div>
					<div class="shloka">नालं क्षणमपि स्थातुं कार्यं तद्ध्रुवता कुतः । <br />रज्ज्वेव भोग्यविद्योत्थं मूढदृष्टेर्ध्रुवायते ॥ १५० ॥ </div>
					<div class="shloka">तिमिरोपप्लुतो यद्वद्भिन्नमिव समीक्षते । <br />चन्द्रिकामात्मनस्तद्वत्कार्यं भिन्नं समीक्षते ॥ १५१ ॥ </div>
					<div class="shloka">यद्यद्भूत यथासङ्ख्यं तत्तत्तावद्गुणं स्मृतम् । <br />पूर्वैर्व्याप्तानि कार्यत्वादुत्तराणि यथाक्रमम् ॥ १५२ ॥ </div>
					<div class="shloka">आकाशादेश्च कार्यत्वान्न वाय्वादि प्रजायते । <br />वियद्रूपान्मरुज्जन्म तस्मादात्मन एव तत् ॥ १५३ ॥ </div>
					<div class="shloka">पञ्चैवखलु भूतानि व्योमादीन्युपलक्षयेत् । <br />कार्यकारणरूपेण भूतेभ्यो नान्यदिष्यते ॥ १५४ ॥ </div>
					<div class="shloka">वाय्वादिषु तु यः शब्दः स्वस्थं तमविचक्षणाः । <br />वाय्वादीनामिवेक्षन्ते स्रग्गुणानिव भोगिनः ॥ १५५ ॥ </div>
					<div class="shloka">चतुर्गुणात्मिका पृथ्वी न चतुर्ष्वपि सा यथा । <br />ब्रह्मात्मकं जगत्सर्वं ब्रह्मैवं न जगन्मयम् ॥ १५६ ॥ </div>
					<div class="shloka">सत्यं ज्ञानमनन्तं यत्प्रत्यज्ञायि पुरैकलम् । <br />अनन्यानुभवं ब्रह्म तत्सिद्धं न्यायतः स्फुटम् ॥ १५७ ॥ </div>
					<div class="shloka">दिगादिकरणो देवः पञ्चभूतशरीरभृत् ।<br />सर्वोऽस्मीत्यभिमानेद्धो विराडेवमजायत ॥ १५८ ॥ </div>
					<div class="shloka">अस्मात्पूर्वं भवेत्सूत्रं तस्मिन्सति विराड्यतः । <br />श्रुत्यन्तरानुरोधाच्च विज्ञानमिति लिङ्गतः ॥ १५९ ॥ </div>
					<div class="shloka">व्युत्ताप्यान्नमयादिभ्यो ह्यन्नं प्राणमितीरणात् । <br />उपासनोपदेशाच्च सूत्रमत्र विवक्षितम् ॥ १६० ॥ </div>
					<div class="shloka">कार्योत्पादात्पुरा सूत्रं मृद्वत्सदविभागवत् । <br />कारणं कार्यमुत्पाद्य कार्यतामिव गच्छति ॥ १६१ ॥ </div>
					<div class="shloka">कार्येऽसति तु तत्सूत्रं प्रज्ञानघनरूपभृत् । <br />अवच्छिन्नं स्वकार्येण समष्टिव्यष्टितां व्रजेत् ॥ १६२ ॥ </div>
					<div class="shloka">	वृष्ट्यादिसव्यपेक्षाया भुवः पञ्चगुणात्मिकाः । <br />व्रीहिप्रभृतयः सर्वा भवन्त्योषधयः क्रमात् ॥ १६३ ॥ </div>
					<div class="shloka">अदनार्हं तथाऽन्नं च ताभ्यः समभिजायते । <br />जग्धादन्नाद्रसोत्पत्तिः शोणितं जायते रसात् ॥ १६४ ॥ </div>
					<div class="shloka">जायते रुधिरान्मांसं मेदसश्च ततो भवः । <br />मेदसोऽस्थीनि जायन्ते मज्जाऽप्यस्थिसमुद्भवा । <br />ततः शुक्रस्य निष्पत्तिर्बीजं मात्रसृजा सह ॥ १६५ ॥ </div>
					<div class="shloka">निजाविद्यामहाजालसंवीतधिषणः पुमान् । <br />मोहोत्थानलकामाख्यबडिशापहताशयः ॥ १६६ ॥ </div>
					<div class="shloka">तमसा कामशार्ङ्गेण सङ्कल्पाकर्षणेन सः । <br />रागाख्यविषलेपेन  ताडितो विषयेषुणा ॥ १६७ ॥ </div>
					<div class="shloka">ग्रहाविष्ट इवानीशश्चोदितो जन्यकर्मणा । <br />योषिदग्निं पतत्याशु ज्योतिर्लोभात्पतङ्गवत् ॥ १६८ ॥ </div>
					<div class="shloka">आकृष्य देहात्तच्छुक्रं यथाकर्म यथाश्रुतम् । <br />रेतोवहप्राणाड्याऽथ योनौ पुंसा निषिच्यते ॥ १६९ ॥ </div>
					<div class="shloka">तस्य योनौ निषिक्तस्य निमित्तवशवर्तिनः । <br />जायते कललाऽवस्था ततो बुद्बुदरूपिणी ॥ १७० ॥ </div>
					<div class="shloka">बुद्बुदाज्जायते पेशी पेशीतो जायते घनम् । <br />घनादङ्गाभिनिष्पत्तिः केशरोमाणि चाङ्गतः ॥ १७१ ॥ </div>
					<div class="shloka">पूर्वजन्मनि यान्यासन्भूतानि करणानि च । <br />तन्येवेहापि देहाय तद्यथेति श्रुतेर्बलात् ॥ १७२ ॥ </div>
					<div class="shloka">सर्वात्मनोऽप्यवच्छेदो विराजः सूत्रजन्मनः । <br />इयानस्मीति सम्मोहात्कामकर्मसमन्वयात् ॥ १७३ ॥ </div>
					<div class="shloka">लिङ्गात्मकतया तद्वत्समष्टिव्यष्टिरूपिणः । <br />तदवच्छेदहेतोः स्यादव्यक्तस्य सुषुप्तता ॥ १७४ ॥ </div>
					<div class="shloka">परात्मनोऽप्यनन्तस्य क्षेत्रज्ञत्वमविद्यया । <br />क्षेत्रज्ञं चापि मां विद्धीत्येवं सत्युपपद्यते ॥ १७५ ॥ </div>
					<div class="shloka">न जानामीत्यविद्यैकाऽनित्या तत्कारणं मता । <br />स्वप्रसिद्ध्यैव सा सिध्येन्निशौलूकीव वासरे ॥ १७६ ॥ </div>
					<div class="shloka">प्रमाणोत्पन्नया दृष्ट्या योऽविद्यां द्रष्टुमिच्चति । <br />दीपेनासौ ध्रुवं पश्येद् गुहाकुक्षिगतं तमः ॥ १७७ ॥ </div>
					<div class="shloka">अनात्मेतीह यद्भाति तदविद्याविजृम्भितम् । <br />तस्मादविद्या साऽप्युक्ता विद्या त्वात्मैकरूपिणी ॥ १७८ ॥ </div>
					<div class="shloka">आत्माग्रहातिरेकेण तस्या रूपं न विद्यते । <br />अमित्रवदविद्येति सत्येवं घटते सदा ॥ १७९ ॥ </div>
					<div class="shloka">तस्मात्सदसदित्यादिर्विकल्पो मूढचेतसाम् । <br />निरूप्यमाणो निर्वाति न वेद्मीत्यग्रहात्मनि ॥ १८० ॥ </div>
					<div class="shloka">तया संवीतचित्तोऽयं त्यक्त्वा देहं पुरातनम् । <br />लिङ्गात्मा प्रविशेद्योनिं कर्मादिमरुतेरितः ॥ १८१ ॥ </div>
					<div class="shloka">अन्नमम्भस्तथा तेजो भुक्तं प्रत्येकशस्त्रिधा । <br />त्रिवृत्कृतं तथैकैकं परिणामं प्रपद्यते ॥ १८२ ॥ </div>
					<div class="shloka">पुरीषमांसबुद्ध्यंशैर्मूत्रासृक्प्राणरश्मिभिः । <br />तथाऽस्थिमज्जावाग्भागैरन्नाप्तेजांसि कालतः ॥ १८३ ॥ </div>
					<div class="shloka">मनोबुद्धीन्द्रियाणां स्यात्कर्मशक्तेश्च भारती । <br />प्राणश्च प्राणभेदानामुपलक्षणसिद्धये ॥ १८४ ॥ </div>
					<div class="shloka">कर्मोत्थभावनाभिस्तु चोद्यते यद्यदिन्द्रियम् । <br />जायते तदहङ्काराद्यथाकर्म यथाश्रुतम् ॥ १८५ ॥ </div>
					<div class="shloka">श्रोताऽस्मीत्यभिमानाद्धि जायते श्रवणेन्द्रियम् । <br />परिशिष्टेषु चाप्येवमिन्द्रियेषूपधारयेत् ॥ १८६ ॥ </div>
					<div class="shloka">देहोत्पत्तिमनूत्पन्नो व्योमवद् घटजन्मना । <br />अस्त्यादयोऽप्यतो न स्युः सति जन्मनि ते यतः ॥ १८७ ॥ </div>
					<div class="shloka">यावद्यावदयं देहो वर्धते गर्भशायिनः । <br />तवत्तावदभिव्यक्तिर्लिङ्गस्याप्युपजायते ॥ १८८ ॥ </div>
					<div class="shloka">समग्रकरणस्याथ नवमे मासि देहिनः । <br />व्यतीतानेकजन्मोत्था व्यज्यन्ते वासनाः क्रमात् ॥ १८९ ॥ </div>
					<div class="shloka">आविर्भूतप्रबोधोऽसौ गर्भदुःखादिसंस्कृतः । <br />हा कष्टमिति निर्विण्णः स्वात्मानं शोशुचीत्यथ ॥ १९० ॥ </div>
					<div class="shloka">अनुभूताः पुराऽसह्या मया मर्मच्छिदोऽसकृत् । <br />करम्बवालुकास्तप्ता या दहन्त्यशुभाशयान्   ॥ १९१ ॥ </div>
					<div class="shloka">जाठरानलसन्तप्ताः पित्ताख्यरसविप्लुषः । <br />गर्भाशये निमग्नं ता दहन्त्यतिभृशं तु माम् ॥ १९२ ॥ </div>
					<div class="shloka">औदर्यकृमिवक्त्राणि कूटशाल्मलिकण्टकैः । <br />तुल्यानि वितुदन्त्यार्तं पार्श्वास्थिक्रकचार्दितम् ॥ १९३ ॥ </div>
					<div class="shloka">गर्भे दुर्गन्धभूयिष्ठे जाठराग्निप्रदीपिते । <br />दुःखं मयाऽऽप्तं यत्तस्मात्कनीयः कुम्भिपाकजम् ॥ १९४ ॥ </div>
					<div class="shloka">पूयासृक्श्लेष्मपायित्वं वान्ताशित्वं च यद्भवेत् । <br />अशुचौ क्रिमिभावश्च तत्प्राप्तं गर्भशायिना ॥ १९५ ॥ </div>
					<div class="shloka">गर्भशय्यां समारुह्य दुःखं यादृङ्मयाऽऽपि तत् । <br />नातिशेते महद्दुःखं निःशेषनरकेषु यत् ॥ १९६ ॥ </div>
					<div class="shloka">अस्थियन्त्रविनिष्पिष्टः परीतः कुक्षिवह्निना । <br />क्लेदासृग्दिग्धसर्वाङ्गो जरायुपटसंवृतः ॥ १९७ ॥ </div>
					<div class="shloka">निष्क्रामन्भृशदुःखार्त्तो रुदन्नुच्चैरधोमुखः । <br />यन्त्रादिव विनिर्मुक्तः पतत्युत्तानशाय्यधः ॥ १९८ ॥ </div>
					<div class="shloka">अकिञ्चिज्ज्ञस्तदा बालो मांसपेशीसमः स्थितः । <br />श्वमार्जारादिदंष्ट्रिभ्यो रक्ष्यते दण्डपाणिभिः ॥ १९९ ॥ </div>
					<div class="shloka">पितृवद्राक्षसं वेत्ति मातृवङ्डाकिनीमपि । <br />पूयं पयोवदश्नाति धिक्पापिष्ठं हि शैशवम् ॥ २०० ॥ </div>
					<div class="shloka">दृप्तोऽथ यौवनं प्राप्य मन्मथज्वरविह्वलः । <br />गायत्यकस्मादुच्चैः स तथाऽकस्माच्च वल्गति ॥ २०१ ॥ </div>
					<div class="shloka">आरोहति तरुं वेगाच्छान्तानुद्वेजयत्यपि । <br />कामक्रोधमदान्धः सन्न किञ्चिदपि वीक्षते ॥ २०२ ॥ </div>
					<div class="shloka">महापरिभवस्थानं जरां प्राप्याथ दुःखितः । <br />श्लेष्मणा पिहितोरस्को जग्धमन्नं न जीर्यति ॥ २०३ ॥ </div>
					<div class="shloka">भग्नदन्तो भग्नदृष्टिः कटुतिक्तकाषायभुक् । <br />वातभुग्नकटिग्रीवाकरोरुचरणोऽबलः ॥ २०४ ॥ </div>
					<div class="shloka">गदायुतसमाविष्टः परिभूतः स्वबन्धुभिः । <br />निःशौचो मलदिग्धाङ्ग आलिङ्गितधरोषितः ॥ २०५ ॥ </div>
					<div class="shloka">कासाधोवायुमुरजा सितश्मश्रुकचाम्बरा । <br />श्वासोत्थस्वनवंशा च जाठरध्वनिगेयिका ॥ २०६ ॥ </div>
					<div class="shloka">वलीपलितवच्चर्मवरकञ्चुकधारिणी । <br />दण्डतृतीयपादेयं प्रस्खलन्ती मुहुर्मुहुः ॥ २०७ ॥ </div>
					<div class="shloka">अग्निपाकिकरुक्माढ्या सूक्ष्मत्वक्पटसंवृता । <br />गुल्फजान्वस्थिसङ्घर्षचलन्नूपुरघोषिणी ॥ २०८ ॥ </div>
					<div class="shloka">प्रज्ञां मेधां धृतिं शौर्यं यूनां जग्ध्वा बलं तथा । <br />क्रुतार्थेव प्रहर्षेण जरायोषित्प्रनृत्यति ॥ २०९ ॥ </div>
					<div class="shloka">ततोऽपि मृतिदुःखस्य दृष्टान्तो नोपलभ्यते । <br />यस्माद्बिभ्यति भूतानि प्राप्तान्यपि परां रुजम् ॥ २१० ॥ </div>
					<div class="shloka">ह्रियते मृत्युना जन्तुः परिष्वक्तोऽपि बान्धवैः । <br />सागरान्तर्जलगतो गरुडेनेव पन्नगः ॥ २११ ॥ </div>
					<div class="shloka">हा कान्ते हा धनं पुत्र क्रन्दमानः सुदारुणम् । <br />मण्डूक इव सर्पेण गीर्यते मृत्युना नरः ॥ २१२ ॥ </div>
					<div class="shloka">मर्मसूत्कृत्यमानेषु मुच्यमानेषु सन्धिषु । <br />यद्दुःखं म्रियमाणस्य स्मर्यतां तन्मुमुक्षुभिः ॥ २१३ ॥ </div>
					<div class="shloka">दृष्टावाक्षिप्यमाणायां संज्ञया ह्रियमाणाया । <br />मृत्युपाशेन बद्धश्च त्रातारं नोपलप्स्यसे ॥ २१४ ॥ </div>
					<div class="shloka">संरुध्यमानस्तमसा महच्छ्वभ्रमिवाऽऽविशन् । <br />उरो घ्नतस्तदा ज्ञातीन्द्रक्ष्यसे दीनचक्षुषा ॥ २१५ ॥ </div>
					<div class="shloka">अयःपाशेन कालेन स्नेहपाशेन बन्धुभिः । <br />आत्मानं कृष्यमाणं त्वमभितो द्रक्ष्यसे तदा ॥ २१६ ॥ </div>
					<div class="shloka">हिक्किकाबाध्यमानस्य श्वासेन परिशुष्यतः । <br />कृष्यमाणस्य पाशेन न खल्वस्ति परायणम् ॥ २१७ ॥ </div>
					<div class="shloka">संसारयन्त्रमारूढो यमदूतैरधिष्ठितः । <br />क्व यास्यामीति दुःखार्तः कालपाशेन योजितः ॥ २१८ ॥ </div>
					<div class="shloka">माता पिता गुरुसुताः स्वजनो ममेति <br />मायोपमे जगति कस्य भवेत्प्रतिज्ञा । <br />एको यदा व्रजति कर्मपुरःसरोऽयं <br />विश्रामवृक्षसदृशः खलु जीवलोकः ॥ २१९ ॥ </div>
					<div class="shloka">सायं सायं वासवृक्षं समेताः <br />प्रातः प्रातस्तेन तेन प्रयान्ति । <br />त्यक्त्वाऽन्योन्यं तं च वृक्षं विहङ्गा <br />यद्वत्तद्वज्ज्ञातयोऽज्ञातयश्च ॥ २२० ॥ </div>
					<div class="shloka">मृतिबीजं भवेज्जन्म जन्मबीजं तथा मृतिः । <br />घटीयन्त्रवदश्रान्तो बम्भ्रमीत्यनिशं नरः ॥ २२१ ॥ </div>
					<div class="shloka">द्युपर्जन्यधरामर्त्ययोषिदग्निषु देवतैः । <br />श्रद्धोडुराजवर्षान्नरेतआख्यं हविर्हुतम् ॥ २२२ ॥ </div>
					<div class="shloka">पञ्चम्यामाहुतावेवं पुंवचा जायते पुमान् । <br />क्रमात्तस्य महानर्थसंसृत्युच्छित्तिरुच्यते ॥ २२३ ॥ </div>
					<div class="shloka">इत्याद्या विक्रियाः सर्वा लिङ्गदेहसमाश्रयाः । <br />अतद्वानपि संमोहात्तद्वानित्यभिमन्यते ॥ २२४ ॥ </div>
					<div class="shloka">ज्ञातास्मीत्यभिमानाद्धि चेष्टते ज्ञानकर्मणि । <br />मन्ताऽस्मीति ततो मोहात्कुरुते मानसीः क्रियाः ॥ २२५ ॥ </div>
					<div class="shloka">प्राणाद्यात्माभिमानेन कर्मचेष्टां प्रपद्यते । <br />चक्षुराद्यभिमानी च रूपाद्यालोचनापरः ॥ २२६ ॥ </div>
					<div class="shloka">तथा देहस्य दाहादौ दग्धोऽस्मीति च मन्यते । <br />श्यामोऽस्मीति च देहस्य श्यामत्वं मन्यतेऽबुधः ॥ २२७ ॥ </div>
					<div class="shloka">गोधनाद्यभिमानेन तद्वानस्मीत्यविद्यया । <br />ब्रह्मचारी गृहस्थोऽहं तापसोऽस्मि तथा मुनिः । <br />देहलिङ्गात्मसंस्कारान्मन्यते सङ्गकारणात् ॥ २२८ ॥ </div>
					<div class="shloka">भिन्नात्मनां तु भूतानां शरीरं कार्यमुच्यते । <br />ममाहमिति सम्मोहादनर्थं प्रतिपद्यते ॥ २२९ ॥ </div>
					<div class="shloka">सर्वेषां चान्नकार्यत्वे ब्रह्मजत्वे समे तथा । <br />कर्मज्ञानाधिकारित्वात्पुमानेवेह गृह्यते ॥ २३० ॥ </div>
					<div class="shloka">अनेकानर्थनीडेऽस्मिन्निमग्नं ब्रह्मविद्यया । <br />सङ्क्रामयितुमिष्टत्वाद् ब्रह्मान्तरतमं नरम् ॥ २३१ ॥ </div>
					<div class="shloka">तरुशाखाग्रदृष्ट्यैव सोमं यद्वत्प्रदर्शयेत् । <br />निष्कोशं कोशदृष्ट्यैव प्रतीचि ब्रह्म दर्श्यते ॥ २३२ ॥ </div>
					<div class="shloka">अनादाविह संसारे वासनारञ्जिता मतिः । <br />प्रतीच्युपायतः कर्तुं शक्या तस्मात्स उच्यते ॥ २३३ ॥ </div>
					<div class="shloka">द्वैतास्पृक्प्रत्यगात्मैकः प्रतीचीव परागपि । <br />युष्मदस्मद्विभागाभ्यां भिद्यतेऽविद्यया मृषा ॥ २३४ ॥ </div>
					<div class="shloka">अस्मद्विभागे पञ्चास्य यथैवान्नमयादयः । <br />तथा तत्प्रत्यगात्मानो युष्मदन्नादयः स्मृताः ॥ २३५ ॥ </div>
					<div class="shloka">आध्यात्मिकान्विलाप्याथ यथास्वं प्रत्यगात्मसु । <br />अन्नादीन्पर्युपासीत ह्युत्तरोत्तररूपगान् ॥ २३६ ॥ </div>
					<div class="shloka">जग्ध्वा कार्यात्मतामेवं कारणात्मतया स्थितः ।  <br />आत्मनाऽऽलिङ्गते ब्रह्म वाक्याज्जग्ध्वा च तामपि ॥ २३७ ॥ </div>
					<div class="shloka">अन्नं विराडिति ज्ञेयं प्राणात्तदभिवर्धते । <br />ऋग्यजुःसामरूपोऽतो वेदात्माऽन्तर्मनोमयः ॥ २३८ ॥ </div>
					<div class="shloka">वेदार्थविषया बुद्धिर्विज्ञानं निश्चयात्मकम् । <br />ज्ञानकर्माभिनिर्वृत्त आनन्दः फललक्षणः ॥ २३९ ॥ </div>
					<div class="shloka">त्रीण्येवान्नानि चैतानि प्राजापत्यानि सर्वशः । <br />प्राणो मनस्तथा वाक्च विराडन्नात्मतां गतः ॥ २४० ॥ </div>
					<div class="shloka">चतुर्णां प्रत्यगात्मैवमानन्दमय उच्यते । <br />प्रज्ञानघनरूपत्वात्स्याद्भेदोऽप्यस्य कार्यतः ॥ २४१ ॥ </div>
					<div class="shloka">शिरआदिप्रक्लृप्तिस्तु स्यादुपासनकर्मणे । <br />तस्मादेवं चितीरेता मानसीर्व्याचचक्षिरे ॥ २४२ ॥ </div>
					<div class="shloka">शिरो मूर्धा भुजौ पक्षावात्मा कायश्च मध्यमः । <br />शेषं पुच्छमितिज्ञेयं चितिमेवं विचिन्तयेत् ॥ २४३ ॥ </div>
					<div class="shloka">उपासीनश्चितीरेवं विद्वानेता यथाक्रमम् । <br />पूर्वपूर्वप्रहाणेन ह्यन्तरन्तः प्रपद्यते ॥ २४४ ॥ </div>
					<div class="shloka">श्रुतेरनतिशङ्क्यत्वात्सम्भाव्येत यथोदितम् । <br />लिङ्गप्रत्यक्षगम्ये हि स्यादाशङ्का नृबुद्धितः ॥ २४५ ॥ </div>
					<div class="shloka">स्वभावतो वा सम्प्राप्तमनूद्योपासनं श्रुतिः । <br />नामादाविव भूमानं विधत्ते ज्ञानमात्मनि ॥ २४६ ॥ </div>
					<div class="shloka">श्रुत्यन्तराद्वा सम्प्राप्तं मोक्षादर्वाक्फलाय तु । <br />तदनूद्य परं श्रेयः प्राप्तये ज्ञानमुच्यते ॥ २४७ ॥ </div>
					<div class="shloka">ब्रह्मविद्योडुपेनैव कोशानर्थमहोदधेः । <br />निनीषन्ती परं पारं स वा इत्यभ्यधादथ ॥ २४८ ॥ </div>
					<div class="shloka">मूलात्मानं सशब्देन स्पृष्ट्वा तत्स्मृतयेऽथ वै । <br />कोशात्मतां समापन्न एष इत्यभिधीयते ॥ २४९ ॥ </div>
					<div class="shloka">अविद्ययाऽतदर्होऽपि रज्जुः सर्पात्मतामिव । <br />कोशपञ्चकतां यातस्तमनुक्रोशतीव हि ॥ २५० ॥ </div>
					<div class="shloka">मयडत्र विकारार्थे निषिद्धोऽसौ परात्मनः । <br />युक्त्यागमाभ्यामन्नस्य कार्यं देहः प्रतीयते ॥ २५१ ॥ </div>
					<div class="shloka">इदमेव शिरस्तस्य मा भूदध्यासलक्षणम् । <br />प्राणाकोशवदेवेति तस्मादेवावधार्यते ॥ २५२ ॥ </div>
					<div class="shloka">विराट्पिण्डात्मनोरैक्यं श्रुत्यन्तरवशादिह । <br />उपासनोपदेशाच्च जानीयात्पिण्डदेवताम् ॥ २५३ ॥ </div>
					<div class="shloka">विराडात्मकतां याते पिण्डेऽध्यात्मावसायिनि । <br />प्राणो वाय्वात्मतामेति प्रध्वस्तघटदीपवत् ॥ २५४ ॥ </div>
					<div class="shloka">विद्यादन्नमयेनैव मूषायां द्रुतताम्रवत् । <br />सर्वान्प्राणमयादींस्तान्रचितान्पुरुषाकृतीन् ॥ २५५ ॥ </div>
					<div class="shloka">यथोदितानुवादी तु श्लोकोऽप्यत्र निगद्यते । <br />ब्राह्मणोक्तार्थविज्ञानद्रढिम्ने हितकाम्यया ॥ २५६ ॥ </div>
					<div class="endCredits" id="002">इति प्रथमोऽनुवाकः ॥ १ ॥ </div>
				</div>
				<hr>
				<div class="section" type="anuvaka" name="द्वितीयोऽनुवाकः">
					<div class="title">द्वितीयोऽनुवाकः</div>
					<div class="shloka">अन्नादेव प्रजाः सर्वा जायन्तेऽन्नेन बृंहिताः । <br />वर्धन्ते त्वन्नमेवैताः प्रविलीयन्ति सर्वशः ॥ २५७ ॥ </div>
					<div class="shloka">भूतेभ्यः पूर्वनिष्पत्तेर्ज्येष्ठमन्नं विराड् भवेत् । <br />स वै शरीरी प्रथमस्तथा पौराणिकी स्मृतिः ॥ २५८ ॥ </div>
					<div class="shloka">ओषणादग्निरोषः स्याद्धातूनुष्यति येन सः । <br />धानात्तस्यान्नतत्त्वज्ञैरौषधं शब्द्यते सदा ॥ २५९ ॥ </div>
					<div class="shloka">सर्वेषां जाठराग्न्याख्यं वत्सं चोष्यादिभिः स्तनैः । <br />अन्नं गौर्धयते यस्मात्सर्वौषधमतो भवेत् ॥ २६० ॥ </div>
					<div class="shloka">उद्भूतिस्थितिहानिभ्यो जगतोऽन्नं हि कारणम् ॥ २६१ ॥ </div>
					<div class="shloka">कार्यस्य कारणाद्ब्रह्म तद्ये नित्यमुपासते । <br />आप्नुवन्त्यखिलं तेऽन्नमध्यात्मं दैवतात्मना ॥ २६२ ॥ </div>
					<div class="shloka">सैषा विराडिति ह्युक्तमन्नात्तृत्वं हि ताण्डिकैः । <br />कार्यं सर्वं यतो व्याप्तं कारणेनात्तृरूपिणा । <br />इति हेतूपदेशाय ह्यन्नं हीत्युच्यते पुनः ॥ २६३ ॥ </div>
					<div class="shloka"> अद्यतेऽन्नं प्रधानत्वाददितित्वात्तथाऽत्ति च । <br />अन्नान्नादत्वहेतोस्तदन्नं हीत्युच्यते बुधैः ॥ २६४ ॥ </div>
					<div class="shloka">आप्नोति सर्वकार्याणि कारणात्मतया विराट् । <br />ततोऽप्यन्तः प्रवेशाय तस्मादित्यभिधीयते ॥ २६५ ॥ </div>
					<div class="shloka">वैशब्देनैव संस्मार्य दवीयोदेशवर्तिनम् ॥ २६६ ॥ </div>
					<div class="shloka">तस्माच्छब्देन वैराजमादायाध्यात्मरूपिणः । <br />एतस्मादितिशब्देन वैराजत्वं प्रबोध्यते ॥ २६७ ॥ </div>
					<div class="shloka">कार्याणां कारणात्मत्वमेवं स्यादुत्तरेष्वपि । <br />ब्रह्मानन्तं भवेदेवं साङ्ख्यराद्धान्तमन्यथा ॥ २६८ ॥ </div>
					<div class="shloka">पूर्वकार्यातिरेकेण स्वात्मना चान्वयोक्तितः । <br />अन्वयव्यतिरेकाभ्यां यथोक्तार्थः समर्थितः ॥ २६९ ॥ </div>
					<div class="shloka">यथोक्तान्नमयादस्मादन्यः स्यात्तद्विलक्षणः । <br />अन्तरः प्रत्यगित्येतदात्मा चात्मसमन्वयात् ॥ २७० ॥ </div>
					<div class="shloka">कोशैश्चतुर्भिः संव्याप्तो यथैवान्नमयः पुरा । <br />जानीयादुत्तरानेवं त्रिद्व्येकार्थसमन्वयान् ॥ २७१ ॥ </div>
					<div class="shloka">तेन प्राणमयेनैष पूर्णो रज्ज्वेव पन्नगः । <br />कार्यतोऽन्नमयः क्लृप्तो वाचारम्भणशास्त्रतः ॥ २७२ ॥ </div>
					<div class="shloka">स वै पुरुषविधो ह्युक्तो योऽयं प्राणमयः स्मृतः । <br />अमूर्तत्वात्कुतोऽन्वेतद्धेतुस्तस्येति भण्यते ॥ २७३ ॥ </div>
					<div class="shloka">प्राणस्तस्य शिरः श्रैष्ठ्यात्प्राणो यस्मान्मुखालयः । <br />व्यानोऽस्य दक्षिणः पक्ष उत्तरोऽपान उच्यते ॥ २७४ ॥ </div>
					<div class="shloka">सामान्यं वीर्यवत्ता स्यादितरस्यातथात्मता । <br />आकाश इति चात्र स्यात्समानोऽम्बरसाम्यतः ॥ २७५ ॥ </div>
					<div class="shloka">प्राणानां तत्प्रतिष्ठानादात्माऽसौ श्रुतितो भवेत् । <br />पृथिवी देवता पुच्छं सैषेति श्रुतिदर्शनात् ॥ २७६ ॥ </div>
					<div class="shloka">असोराध्यात्मिकस्यैषा स्थितिहेतुः प्रकीर्तिता । <br />अन्नात्मनीवेहाप्याह श्लोकं प्राणमयात्मनि ॥ २७७ ॥ </div>
					<div class="endCredits" id="003">इति द्वितीयोऽनुवाकः ॥ २ ॥ </div>
				</div>
				<hr>
				<div class="section" type="anuvaka" name="तृतीयोऽनुवाकः">
					<div class="title">तृतीयोऽनुवाकः</div>
					<div class="shloka">प्राणं प्राणन्तमन्वेव देवाः प्राणन्ति न स्वतः ॥ २७८ ॥ </div>
					<div class="shloka">वर्षसीह यदैव त्वमथेमाः प्राणते प्रजाः । <br />मनुष्याः पशवोऽन्ये च प्राणन्त्यसुसमाश्रयात् ॥ २७९ ॥ </div>
					<div class="shloka">अध्यात्ममधिदैवं च करणान्यधिदेवताः । <br />प्राणस्वरूपमापद्य जहुर्मृत्युमिति श्रुतिः ॥ २८० ॥ </div>
					<div class="shloka">घटतेऽसाविदं सर्वं सर्वस्यायुर्यतो ह्यसुः । <br />तस्मात्तं तद्विदः प्राहुः सर्वायुषमनेकशः ॥ २८१ ॥ </div>
					<div class="shloka">सर्वायुषगुणेनासुं य आत्मानमुपासते । <br />ते तं सर्वायुषं प्राणं प्राप्नुवन्त्यभियोगतः ॥ २८२ ॥ </div>
					<div class="shloka">तस्य त्वन्नमयस्यैष योऽयं प्राणमयः स्मृतः । <br />भवः शरीरे शारीर आत्मा तेनाऽऽत्मवान्यतः ॥ २८३ ॥ </div>
					<div class="shloka">सत्यादिलक्षणो वाऽऽत्मा गौणो ह्यात्माऽमुतो परः । <br />सर्वान्तरत्वान्न्याय्यैवं यः पूर्वस्येति हि श्रुतिः ॥ २८४ ॥ </div>
					<div class="shloka">मिथ्यात्मनां हि सर्वेषां सत्यादिगुणलक्षणम् । <br />व्याविद्धाशेषसंसारमात्मानं तं प्रचक्ष्महे ॥ २८५ ॥ </div>
					<div class="shloka">न ह्यात्मवान्भवेत्सर्पो दण्डाद्यध्यासरूपिणा । <br />आत्मनाऽवितथेनैव सर्पो रज्ज्वात्मनाऽऽत्मवान् ॥ २८६ ॥ </div>
					<div class="shloka">प्राणाद्ध्येवेत्यतो न्यायाद्वक्ष्यमाणश्रुतीरितात् । <br />व्युत्थाप्यान्नमयं तुच्छं प्राणोऽस्मीति व्यवस्थितः । <br />यस्तं मनोमयात्मानं सङ्क्रामयितुमुच्यते ॥ २८७ ॥ </div>
					<div class="shloka">तस्मादित्यादिवाक्यस्य त्वर्थं पूर्वमवादिषम् । <br />प्राधान्यं यजुषो ज्ञेयं हविःप्रक्षेपकारणात् ॥ २८८ ॥ </div>
					<div class="shloka">स्वाहा स्वधा वषट् चेति संनिपत्योपकुर्वते ॥ २८९ ॥ </div>
					<div class="shloka">शिरआदिप्रक्लृप्तिस्तु वाचनिक्यथवाऽस्त्विह । <br />वचनं बलवद्यस्मात्पौरुषेयी हि कल्पना ॥ २९० ॥ </div>
					<div class="shloka">पदवाक्यस्वरस्थाननादवर्णादिसंयुता । <br />यत्नोत्थमानसी वृत्तिर्यजुःसङ्केतवर्त्मना ॥ २९१ ॥ </div>
					<div class="shloka">ऐश्वरज्ञानसन्दृब्धा पदवाक्यानुरञ्जिता । <br />श्रोत्रादिकरणद्वास्था यजुरित्यभिधीयते ॥ २९२ ॥ </div>
					<div class="shloka">ज्ञानात्मत्वे हि मन्त्राणां घटते मानसो जपः । <br />ज्ञानस्याशब्दरूपत्वादृगावृत्तिर्न सिध्यति । <br />अशक्यत्वान्न चाऽऽवृत्तिर्घटादेरिव शक्यते ॥ २९३ ॥ </div>
					<div class="shloka">आवृत्तिश्चोद्यते चर्चां श्रुतौ त्रिः प्रथमामिति ॥ २९४ ॥ </div>
					<div class="shloka">अथर्चोऽविषयत्वेऽपि स्मृतेरावृत्तिरिष्यते । <br />ऋगर्थविषयायाश्चेन्मैवं गौणी हि सा भवेत् ॥ २९५ ॥ </div>
					<div class="shloka">भूयोऽल्पीयःफलत्वं च बाह्यमानसयोर्जपे । <br />अतो मानसमुख्यत्वमितरस्यास्तु गौणता ॥ २९६ ॥ </div>
					<div class="shloka">नात्मानं लभते गौणी मुख्यार्थे सति कल्पना । <br />तस्मादैश्वरविज्ञानं यजुर्बुद्ध्याद्युपाश्रयम् ॥ २९७ ॥ </div>
					<div class="shloka">एवं च सति नित्यत्वं वेदानां घटतेऽञ्जसा । <br />वाचकत्वमशब्दस्य सिद्धं न स्फोटरूपतः ॥ २९८ ॥ </div>
					<div class="shloka">सर्वे वेदाश्च यत्रैकं भवन्तीति श्रुतेर्वचः । <br />आदेशो ब्राह्मणं विद्याद्यस्मात्स विधिरूपभृत् ॥ २९९ ॥ </div>
					<div class="shloka">ब्रह्मणो वा परस्येयमाज्ञा ब्राह्मणलक्षणा । <br />तस्मादादेश इत्येवं ब्राह्मणं सम्प्रचक्षते ॥ ३०० ॥ </div>
					<div class="shloka">अथर्वाङ्गिरसाभ्यां ये दृष्टाः पुष्ट्यादिकारिणः । <br />एत एव हि मन्त्राः स्युरथर्वाङ्गिरसोऽत्र तु ॥ ३०१ ॥ </div>
					<div class="shloka">मनोमयात्मसाक्ष्यत्र श्लोकः पूर्ववदुच्यते । <br />यथोक्तवेदसिद्ध्यर्थं लिङ्गं श्लोकेऽपि कीर्त्यते ॥ ३०२ ॥ </div>
					<div class="shloka">अभिधाननिवृत्तिर्हि ब्रह्मणो नान्यतो यतः । <br />सदावगमरूपत्वान्मनो यस्मान्निवर्तते ॥ ३०३ ॥ </div>
					<div class="endCredits" id="004">इति तृतीयोऽनुवाकः ॥ ३ ॥ </div>
				</div>
				<hr>
				<div class="section" type="anuvaka" name="चतुर्थोऽनुवाकः">
					<div class="title">चतुर्थोऽनुवाकः</div>
					<div class="shloka">यद्धिवाचाऽनभ्युदितं मनुते मनसा न यत् । <br />ब्रह्मणोऽविषयत्वं हि श्रुतिर्वाङ्मनसोऽवदत् ॥ ३०४ ॥ </div>
					<div class="shloka">नागोचरं ययोरस्ति ब्रह्म मुक्त्वा निरञ्जनम् । <br />ते मनोमयनिर्दिष्टे विद्याद्वाङ्मनसे बुधः । <br />इतीममर्थं चोद्दिश्य श्लोकं श्रुतिरुदाहरत् ॥ ३०५ ॥ </div>
					<div class="shloka">ब्रह्मणोऽनवरत्वात्तु नेह मन्त्राभिधेयता ॥ ३०६ ॥ </div>
					<div class="shloka">वृत्तिप्रधानो वेदात्मा वृत्तिमान्स्यादथोत्तरः ॥ ३०६ ॥ </div>
					<div class="shloka">व्यवसायात्मिका बुद्धिर्वृत्तिमानित्युदीर्यते । <br />यज्ञं तनुत इत्येतत्कर्तृत्वे सति युज्यते ॥ ३०७ ॥ </div>
					<div class="shloka">आत्मचैतन्यरूपा धीः कर्त्र्यात्मा न ध्रुवत्वतः । <br />यज्ञारम्भस्य हेतुत्वात्तदभावाद् वृथा यजिः ॥ ३०८ ॥ </div>
					<div class="shloka">श्रद्धया उत्तमाङ्गत्वं स्मृतिरश्रद्धयेति च ॥ ३०९ ॥ </div>
					<div class="shloka">सत्यं हि श्रदिति प्राहुर्धत्ते धीः प्रत्यगात्मनि । <br />तद्यतस्तां महात्मानः श्रद्धामित्यूचिरे धियम् ॥ ३१० ॥ </div>
					<div class="shloka">योगो युक्तिः समाधानमात्मा स्यात्तदुपाश्रयात् । <br />श्रद्धादीनि यथोऽक्तार्थप्रतिपत्तिक्षमाणि च ॥ ३११ ॥ </div>
					<div class="shloka">महत्तत्वं महो ग्राह्यं नीडं कार्यस्य तद्यतः । <br />व्याचष्टे तन्महद्यक्षं श्रुतिः प्रथमजं तु यत् ॥ ३१२ ॥ </div>
					<div class="endCredits" id="005">इति चतुर्थोऽनुवाकः ॥ ४ ॥ </div>
				</div>
				<hr>
				<div class="section" type="anuvaka" name="पञ्चमोऽनुवाकः">
					<div class="title">पञ्चमोऽनुवाकः</div>
					<div class="shloka">विज्ञानं तनुते यज्ञं कर्माण्यन्यानि यानि च । <br />सर्वे च देवा विज्ञानं ब्रह्म ज्येष्ठमुपासते ॥ ३१३ ॥ </div>
					<div class="shloka">परमेव हि तद्ब्रह्म बुद्धिकञ्चुकभृत्स्वयम् । <br />घटादाविव विज्ञप्तौ धीरात्मानं ततोऽर्पयेत् ॥ ३१४ ॥ </div>
					<div class="shloka">अग्रजं ब्रह्म विज्ञानं देवा अग्न्यादयः सदा । <br />उपासते तदाप्त्यर्थं ते देवा इति च श्रुतिः ॥ ३१५ ॥ </div>
					<div class="shloka">यथोक्तेन प्रकारेण विज्ञानं ब्रह्म वेद चेत् । <br />प्रमाद्यति न चेत्तस्मादुक्तकोशात्मशक्तितः ॥ ३१६ ॥ </div>
					<div class="shloka">पाप्मनामाश्रयो यस्माद्रूपनामक्रियात्मकः । <br />देहोऽतस्तत्प्रहाणेन हानिः स्यात्सर्वपाप्मनाम् ॥ ३१७ ॥ </div>
					<div class="shloka">विज्ञानमहमस्मीति तावन्मात्राभिमानतः । <br />शरीरे पाप्मनो हित्वा सर्वान्कामान्समश्नुते ॥ ३१८ ॥ </div>
					<div class="shloka">अणिमादिगुणैश्वर्यो बुद्ध्यात्मा कार्यरूपिणः । <br />कार्यं हि कारणव्याप्तमतः कामान्समश्नुते ॥ ३१९ ॥ </div>
					<div class="shloka">ज्ञानकर्मफलोपाधिविज्ञानं प्रत्यगात्मनः । <br />आनन्दमय इत्यत्र भण्यते कर्तृशान्तये ॥ ३२० ॥ </div>
					<div class="shloka">विज्ञानमयशब्देन कर्ता व्याख्यायि पूर्वया । <br />तस्य प्रत्यक्तया चाथ श्रुत्या भोक्तोच्यतेऽधुना ॥ ३२१ ॥ </div>
					<div class="shloka">शुद्धस्यापि स्वतो बुद्धौ प्रियाद्याकारतोदये । <br />जायते तदुपाधित्वाद्भोक्ताऽऽत्मा स्यादविद्यया ॥ ३२२ ॥ </div>
					<div class="shloka">अपरे पण्डितम्मन्याः परमेतं प्रचक्षते । <br />इहैवोपरमादूर्ध्वं भृगोश्च वरुणस्य च ॥ ३२३ ॥ </div>
					<div class="shloka">अपि चाऽऽनन्दरूपस्य ब्रह्मत्वं बहुशः श्रुतम् । <br />तथा चाऽऽनन्दवल्लीति व्यपदेशोऽपि युज्यते ॥ ३२४ ॥ </div>
					<div class="shloka">कार्याधिकारगत्वात्तु नैतद्ब्रह्म परं भवेत् । <br />अन्नादिमयवत्कार्यं स्यादानन्दमयोऽप्ययम् ॥ ३२५ ॥ </div>
					<div class="shloka">मयट् चात्र विकारार्थे यथैवान्नमयादिषु । <br />वैरूप्यलक्षणो दोषः प्रायोऽर्थत्वे प्रसज्यते ॥ ३२६ ॥ </div>
					<div class="shloka">अपि सङ्क्रमणादस्य कार्यताऽध्यवसीयते । <br />कार्यात्मनां हि सङ्क्रान्तिर्युज्यते कारणात्मनि ॥ ३२७ ॥ </div>
					<div class="shloka">अत्ययो वाऽथ सम्प्राप्तिः सङ्क्रान्तिः स्यात्परात्मनः । <br />नात्मत्वादात्मनः प्राप्तिस्तदु नात्येति कश्चन ॥ ३२८ ॥ </div>
					<div class="shloka">न चात्मना स्वात्मानमुपसङ्क्रामतीश्वरः । <br />नालं स्वस्कन्धमारोढुं निपुणोऽपीह साधकः ॥ ३२९ ॥ </div>
					<div class="shloka">शिरआद्याकृतेरत्र मूर्तामूर्ताद्यसम्भवात् । <br />असम्भवः परे तत्त्वे नेति नेतीति शास्त्रतः ॥ ३३० ॥ </div>
					<div class="shloka">अदृश्येऽनात्म्य इत्येवं पूर्वोत्तरविरुद्धता । <br />न स्यादाकारवत्त्वाद्धि अस्ति नास्तीति संशयः ॥ ३३१ ॥ </div>
					<div class="shloka">कार्यात्माऽयमतो ग्राह्यो यथोक्तन्यायगौरवात् । <br />भृगोरुपरमाच्चेति कार्यात्मत्वेऽपि युज्यते ॥ ३३२ ॥ </div>
					<div class="shloka">आनन्दवल्ल्यां ब्रह्मोक्तं तदुपायविधित्सया । <br />अधीहि भगवो ब्रह्मेत्यवोचद्वरुणं भृगुः ॥ ३३३ ॥ </div>
					<div class="shloka">व्याख्यातत्वादुपेयस्य ह्युपायोऽत्रावशिष्यते । <br />उपायाः कोशाः पञ्चापि यस्मात्तैस्तं प्रपद्यते ॥ ३३४ ॥ </div>
					<div class="shloka">अन्वयव्यतिरेकाभ्यां कोशैरात्मसमीक्षणम् । <br />क्रियते हि यतस्तेषामुपायत्वं प्रतीयते ॥ ३३५ ॥ </div>
					<div class="shloka">स्वातन्त्र्यं यत्र कर्तुः स्यात्तत्रैवासौ नियुज्यते । <br />फलं कर्त्रनधीनत्वात्सम्बन्धायैव शक्यते ॥ ३३६ ॥ </div>
					<div class="shloka">पञ्च कोशानतस्तस्मै वाक्यार्थप्रतिपत्तये । <br />स्वतः प्रसिद्धेः शेषस्य ह्युपरेमे भृगुस्ततः ॥ ३३७ ॥ </div>
					<div class="shloka">ब्रह्मताऽऽनन्दरूपस्य केन वा प्रतिषिध्यते । <br />निरस्ताशेषभेदस्य रूपं तत्परमात्मनः ॥ ३३८ ॥ </div>
					<div class="shloka">प्रियाद्यानन्दरूपाणां भेदो यत्र निवर्तते । <br />अमनोविषयेऽत्यन्तं तमानन्दं प्रचक्ष्महे ॥ ३३९ ॥ </div>
					<div class="shloka">कोशपञ्चक एतस्मिन्निषिद्धेऽज्ञानहेतुके । <br />नाऽऽनन्दमयता न्याय्या धियां वाचामगोचरे ॥ ३४० ॥ </div>
					<div class="shloka">परानन्दस्वभावेन पूर्णा ह्यन्नमयादयः । <br />कार्यात्मानोऽपि तद्धेतोरानन्दमयता भवेत् ॥ ३४१ ॥ </div>
					<div class="shloka">तस्माज्ज्ञानक्रियाकार्यं प्रियाद्यारक्तबुद्धिगम् । <br />आनन्दमयमात्मानं श्रुतिः सोपाधिकं जगौ ॥ ३४२ ॥ </div>
					<div class="shloka">प्रियादिवासनारूपो ह्यानन्दमय ईक्ष्यते । <br />विज्ञानमयसंस्थो यः स्वप्ने वै स्वप्नदर्शिभिः ॥ ३४३ ॥ </div>
					<div class="shloka">पुत्रादिविषया प्रीतिर्वासना शिर उच्यते । <br />प्रियलाभनिमित्तोत्थो हर्षो मोदः प्रकीर्तितः ॥ ३४४ ॥ </div>
					<div class="shloka">प्रकर्षगुणसंयुक्तः प्रमोदः स्यात्स एव तु । <br />सुखसामान्यमात्मा स्यादानन्दो भेदसंश्रयात् ॥ ३४५ ॥ </div>
					<div class="shloka">उत्कृष्यमाण आनन्दो निष्ठां यत्राधिगच्छति । <br />तदेकं सकलं ब्रह्म पुच्छं सर्वाश्रयत्वतः ॥ ३४६ ॥ </div>
					<div class="shloka">आनन्दः पर एवात्मा भेदसंसर्गवर्जितः । <br />स एव सुखरूपेण व्यज्यते पुण्यकर्मभिः ॥ ३४७ ॥ </div>
					<div class="shloka">यावद्यावत्तमोऽपैति बुद्धौ धर्मसमाहतम् । <br />तावत्तावद्धियः स्वास्थ्यं तावत्तावत्सुखोन्नतिः ॥ ३४८ ॥ </div>
					<div class="shloka">तारतम्यं सुखस्यापि वैचित्र्यादुपपद्यते ।  <br />पुण्यस्य कर्मणस्तस्मादात्मैवाऽऽनन्द उच्यते ॥ ३४९ ॥ </div>
					<div class="shloka">तस्मात्कामादिहानेन ह्युत्तरोत्तरवृद्धितः । <br />श्रोत्रियस्येति वाक्येन काष्ठाऽऽनन्दस्य भण्यते ॥ ३५० ॥ </div>
					<div class="shloka">तत्रैतस्मिन्यथोक्तेऽर्थे श्लोकोऽप्युच्चैर्निगद्यते । <br />मन्त्रद्वारेण वाक्यार्थं कथं नाम प्रपत्स्यते ॥ ३५१ ॥ </div>
					<div class="endCredits" id="006">इति पञ्चमोऽनुवाकः ॥ ५ ॥ </div>
				</div>
				<hr>
				<div class="section" type="anuvaka" name="षष्ठोऽनुवाकः">
					<div class="title">षष्ठोऽनुवाकः</div>
					<div class="shloka">असत्समोऽसौ भवति योऽसद्ब्रह्मेति वेद चेत् । <br />अस्ति ब्रह्मेति चेद्वेद सन्तं तं ब्राह्मणा विदुः ॥ ३५२ ॥ </div>
					<div class="shloka">सदप्यात्मस्वरूपेण ब्रह्मासदिति वेद चेत् । <br />सोऽसन्नेवेह भवति कोशात्मत्वाभिमानभाक् ॥ ३५३ ॥ </div>
					<div class="shloka">न हि कोशात्मना सत्त्वमृते ब्रह्म समश्नुते । <br />कुतः सर्पात्मना सत्त्वमृते रज्जुं सदात्मिकाम् ॥ ३५४ ॥ </div>
					<div class="shloka">असद्भ्यः खलु कोशेभ्यः सदेकं ब्रह्म वेद चेत् । <br />दृशे रूपान्तरासत्त्वात्सन्तं तं ब्राह्मणा विदुः ॥ ३५५ ॥ </div>
					<div class="shloka">यस्मादेवमतो हित्वा कोशानज्ञानकल्पितान् । <br />निर्विकारमनाद्यन्तं परमात्मानमाश्रयेत् ॥ ३५६ ॥ </div>
					<div class="shloka">यतः कोशातिरेकेण नासत्त्वं विद्यते परम् । <br />मृत्युर्वा असदित्येवं घटते श्रुत्युदीरणम् ॥ ३५७ ॥ </div>
					<div class="shloka">अस्तीत्येवोपलब्धव्यः सदेवेति च शासनम् । <br />ब्रह्मात्मव्यतिरेकेण सत्त्वमन्यत्र दुर्लभम् ॥ ३५८ ॥ </div>
					<div class="shloka">तस्यैष एव शारीरो योऽशरीरः सदेकलः । <br />आनन्दान्तस्य पूर्वस्य ह्यात्माऽनात्मवतः परः ॥ ३५९ ॥ </div>
					<div class="shloka">उक्तं ब्रह्मविदाप्नोति परं नाज्ञोऽसदाश्रयः । <br />इत्यस्य निर्णयार्थाय परो ग्रन्थोऽवतार्यते ॥ ३६० ॥ </div>
					<div class="shloka">साधारणं परं ब्रह्म विदुषोऽविदुषश्च चेत् । <br />प्राप्त्यप्राप्ती समे स्यातां नियमे हेत्वसम्भवात् ॥ ३६१ ॥ </div>
					<div class="shloka">कार्यमात्रावबद्धान्तःकरणत्वात्तमस्विनः । <br />न शक्याऽस्तीति धीः कर्तुं स्वतःसिद्धात्मवस्तुनि ॥ ३६२ ॥ </div>
					<div class="shloka">अतोऽस्यास्तित्वसिद्ध्यर्थं कल्पनातीतरूपिणः । <br />अथात इत्यनुप्रश्ना वक्ष्यन्ते निर्णयार्थिने ॥ ३६३ ॥ </div>
					<div class="shloka">अथानन्तरमस्यैव साधारण्याप्रमेयतः । <br />आचार्योक्तिमनुप्रश्नाः शिष्यस्य गुरुसंनिधौ ॥ ३६४ ॥ </div>
					<div class="shloka">अप्यविद्वानमुं लोकं प्रेत्य कश्चित्समश्नुते । <br />न चेदविद्वानाप्नोति विद्वानेतीति का प्रमा । <br />स्यान्नवेत्यपरः प्रश्नस्त्रित्वाद्धि बहुवागियम् ॥ ३६५ ॥ </div>
					<div class="shloka">प्लुतिश्चात्र विचारार्था विचार्यं वस्त्विदं यतः । <br />एतेषां खलु चोद्यानामुत्तरार्थोत्तरा श्रुतिः ॥ ३६६ ॥ </div>
					<div class="shloka">द्वयोः सद्भावपूर्वत्वादस्तित्वं तावदुच्यते ॥ ३६७ ॥ </div>
					<div class="shloka">घटाङ्कुरादि यत्कार्यं दृष्टं सत्कारणं हि तत् । <br />आकाशादि च नः कार्यं तदप्येवं प्रतीयताम् ॥ ३६८ ॥ </div>
					<div class="shloka">असतश्चेदिदं कार्यं सर्वं स्यादसदन्वितम् । <br />असतः कारणत्वं च निरात्मत्वान्न सिद्ध्यति ॥ ३६९ ॥ </div>
					<div class="shloka">ध्रुवः सन्कुरुते कार्यमयस्कान्तो मणिर्यथा । <br />कारणत्वं भवेदेवं कुर्वतोऽतिशयः कुतः ॥ ३७० ॥ </div>
					<div class="shloka">साविद्यः प्रत्यगात्मा यो वियद्योनिः पुरोदितः । <br />सोऽकामयत नाविद्यां विना कामोऽस्ति कस्यचित् ॥ ३७१ ॥ </div>
					<div class="shloka">आलातस्यैकरूपस्य वैश्वरूप्यं यथान्यतः । <br />रूपाभिधानभ्रान्त्युत्था बहुतेयं परात्मनः । <br />प्रजायेयेत्यतो वक्ति नामरूपात्मना प्रभुः ॥ ३७२ ॥ </div>
					<div class="shloka">आत्मस्थे नामरूपे ये देशकालाद्यपेक्षिणी । <br />जगत्कर्मवशादीशाद् व्यज्येते बहुधात्मनः ॥ ३७३ ॥ </div>
					<div class="shloka">व्याकृतिर्या तयोर्विष्णोः प्रत्यहं नामरूपयोः । <br />भूयो भवनमेतत्स्यान्मायिनोऽनेकता यथा ॥ ३७४ ॥ </div>
					<div class="shloka">न ह्यनवयवस्यास्य बहुत्वं युज्यतेऽञ्जसा । <br />तस्माद्भाक्तं बहुत्वं स्याद् व्योम्नो यद्वद् घटादिभिः ॥ ३७५ ॥ </div>
					<div class="shloka">श्रौतं सृष्ट्यादिविषयमीश्वरालोचनं तपः । <br />कार्यत्वाल्लौकिकस्येह तपसोऽसम्भवो भवेत् ॥ ३७६ ॥ </div>
					<div class="shloka">यथाश्रुति समालोच्य ससर्ज जगदीश्वरः । <br />यथाक्रमं यथारूपं यथाकर्म यथाकृति ॥ ३७७ ॥ </div>
					<div class="shloka">मायावी जगदुत्पाद्य माययैवेश्वरेश्वरः । <br />सर्पादीन्कल्पितान्स्रग्वत्तदेवानुविवेश सः ॥ ३७८ ॥ </div>
					<div class="shloka">मृद्वच्चेत्कारणं ब्रह्म कार्यं सर्वं तदात्मकम् । <br />तदात्मतातिरेकेण प्रवेशोऽन्यो न विद्यते ॥ ३७९ ॥ </div>
					<div class="shloka"> न चान्यः प्राविशद्विष्णोः श्रूयते ह्येककर्तृता । <br />सृष्ट्वा जगत्तदेवानुप्राविशच्चेति हि श्रुतिः ॥ ३८० ॥ </div>
					<div class="shloka">कपालाद्यात्मना कुम्भं मृद्वच्चेत्प्राविशज्जगत् । <br />मृदोऽनेकात्मकत्वात्तु घटते नैकतो दृशेः ॥ ३८१ ॥ </div>
					<div class="shloka">अनाप्तदेशवन्मृद्वत्प्रवेशो व्यापिनः कथम् । <br />प्रवेशश्रवणात्तर्हि परिच्छिन्नं प्रकल्प्यताम् ॥ ३८२ ॥ </div>
					<div class="shloka">मुखे हस्तादिवच्चायं प्रवेशोऽपि घटिष्यति । <br />अमूर्तस्यापि नैवं स्यात्कार्यव्यापित्वहेतुतः ॥ ३८३ ॥ </div>
					<div class="shloka">व्यापि वाऽव्यापि वा कार्यं व्याप्नोत्येव हि कारणम् । <br />न ह्यात्मशून्यो देशोऽस्ति यं जीवेनाऽऽविशेत्परः ॥ ३८४ ॥ </div>
					<div class="shloka">अथ कारणरूपेण कार्यमीशः समाविशेत् । <br />अहं ब्रह्मेतिवज्जह्यात्कार्यं कार्यात्मतां तथा ॥ ३८५ ॥ </div>
					<div class="shloka">मतं जीवात्मकं कार्यं याति कार्यान्तरं यदि । <br />विरोधान्नैवमप्येतन्नैति कुम्भः शरावताम् ॥ ३८६ ॥ </div>
					<div class="shloka">नामरूपादिकार्याच्च व्यतिरेकानुवादिनी । <br />श्रुतिः कुप्येत मोक्षश्च तदापत्तौ सुदुर्लभः ॥ ३८७ ॥ </div>
					<div class="shloka">जलार्कवत्प्रवेशश्चेन्नापरिच्छिन्नरूपतः । <br />अमूर्तत्वाच्च नास्यैवं प्रवेश उपपद्यते ॥ ३८८ ॥ </div>
					<div class="shloka">एवं तर्हि प्रवेशोऽस्य श्लिष्यते न कथञ्चन । <br />न च गत्यन्तरं विद्मो येन वाक्यं समर्थ्यते ॥ ३८९ ॥ </div>
					<div class="shloka">आनर्थक्यादिदं तर्हि त्यज्यतां शिशुवाक्यवत् । <br />प्रवेशवाक्यं नैवं तद्गत्यन्तरसमाश्रयात् ॥ ३९० ॥ </div>
					<div class="shloka">ब्रह्मवित्परमाप्नोतीत्युक्त्वा सत्यादिलक्षणम् । <br />प्रवेशयद् गुहां तच्च तदनात्मत्वशान्तये ॥ ३९१ ॥ </div>
					<div class="shloka">अब्रह्मत्वनिवृत्त्यर्थं ब्रह्मात्मैति विशेषणम् । <br />तन्निवृत्ताववाक्यार्थं कैवल्यं प्रतिपद्यते ॥ ३९२ ॥ </div>
					<div class="shloka">यस्मादेवं फलं तस्माज्ज्ञानमत्र विवक्षितम् । <br />गुहायामद्वयं ब्रह्म तस्मान्निहितमुच्यते ॥ ३९३ ॥ </div>
					<div class="shloka">तद्रूपानुगमयान्नमयान्तं कार्यमाह हि ॥ ३९४ ॥ </div>
					<div class="shloka">पूर्वपूर्वातिरेकेण त्रीन्कोशानतिलङ्घ्य च । <br />विज्ञानमयरूपायां गुहायां दर्शितः परः ॥ ३९५ ॥ </div>
					<div class="shloka">तत्रानन्दमयो यस्माल्लक्ष्यते राहुचन्द्रवत् । <br />मानुषादधि यत्रेदं सुखं निष्ठां प्रपद्यते । <br />उत्कृष्यमाणं क्रमशस्तद्ब्रह्मासीति बोधयेत् ॥ ३९६ ॥ </div>
					<div class="shloka">विकल्पयोनावेतस्यां निर्विकल्पोऽधिगम्यते । <br />तस्मात्तस्यां प्रवेशोऽस्य कल्प्यते नाञ्जसोच्यते ॥ ३९७ ॥ </div>
					<div class="shloka">प्रकाशात्मक एतस्मिन्द्रष्टृश्रोत्रादिलक्षणम् । <br />मोहादीक्षामहे यस्मात्प्रविष्टस्तेन कल्प्यते ॥ ३९८ ॥ </div>
					<div class="shloka">तस्यैष एव शारीर आत्मेत्येवं ब्रुवाणया । <br />ऐकात्म्यमुच्यते श्रुत्या हृत्प्रविष्टाप्रविष्टयोः ॥ ३९९ ॥ </div>
					<div class="shloka">प्रवेशहेतुदोषाणामध्यस्तानां परात्मनि । <br />यदाहीत्यादिना ध्वंस एवं सत्युपपद्यते ॥ ४०० ॥ </div>
					<div class="shloka">अप्रविष्टस्वभावस्य प्रवेशस्तेन कल्प्यते । <br />क्षेत्रज्ञेश्वरहानेन ह्यैकात्म्यं स्यात्कथं त्विति ॥ ४०१ ॥ </div>
					<div class="shloka">मूर्तामूर्तात्मकं कार्यं यत्सृष्ट्वा प्राविशत्प्रभुः । <br />रजतं शुक्तिकैवात्मा तदात्मेवाभवन्मृषा ॥ ४०२ ॥ </div>
					<div class="shloka">मूर्तं भूतत्रयं सत्स्यादितरत्त्यदिहोच्यते । <br />अव्याकृतादाशरीरादेतावद्वस्तु नापरम् ॥ ४०३ ॥ </div>
					<div class="shloka">समानेतरजातीयान्निर्धार्येदन्तयोच्यते । <br />यन्निरुक्तं तदत्र स्यादनिरुक्तमितोऽन्यथा ॥ ४०४ ॥ </div>
					<div class="shloka">साक्षात्परोक्षरूपे तु मूर्तामूर्ते पुरोदिते । <br />निरुक्तेतररूपे ये तयोरेव विशेषणे ॥ ४०५ ॥ </div>
					<div class="shloka">निलयो मूर्तधर्मः स्यादुत्तरोऽमूर्तसंश्रयः । <br />विज्ञानं चेतनं विद्यादविज्ञानमचेतनम् ॥ ४०६ ॥ </div>
					<div class="shloka">व्यावहारिकमेवात्र सत्यं स्यादधिकारतः । <br />पारमार्थिकसत्यस्य वाक्यान्ते समुदीरणात् ॥ ४०७ ॥ </div>
					<div class="shloka">मृगतृष्णादिवन्मिथ्या तदिहानृतमुच्यते । <br />इत्येतदभवत्स्रष्टा ह्यविद्योत्थमविद्यया ॥ ४०८ ॥ </div>
					<div class="shloka">प्रत्याख्यानेन सर्वस्य सत्त्यदाद्यात्मकस्य हि । <br />व्यावृत्ताखिलनानात्वमहं ब्रह्मेति बोध्यते ॥ ४०९ ॥ </div>
					<div class="shloka">नैतदस्ति न नास्तीदं द्वयोर्मोहोद्भवत्वतः । <br />न सत्तन्नासदित्येवं प्राह विश्वेश्वरोऽपि हि ॥ ४१० ॥ </div>
					<div class="shloka">आविर्भावतिरोभावौ बुद्धेर्यत्साक्षिकाविह । <br />तमेकमन्तरात्मानं विद्यादव्यभिचारिणम् ॥ ४११ ॥ </div>
					<div class="shloka">तस्मादस्ति परं ब्रह्म यस्याविद्याप्रकल्पिताः । <br />सन्तीव सत्तामालम्ब्य कार्यकारणलक्षणाः ॥ ४१२ ॥ </div>
					<div class="shloka">विवादगोचरापन्नं यत्किञ्चिद्रचनात्मकम् । <br />तत्सर्वं बुद्धिमत्पूर्वं तदात्मत्वाद् घटादिवत् ॥ ४१३ ॥ </div>
					<div class="shloka">तत्रैतस्मिन्यथोक्तेऽर्थे श्लोकः पूर्ववदुच्यते । <br />श्रुत्युक्तार्थानुवादी तु द्रढिम्ने पुन्धियोऽधुना ॥ ४१४ ॥ </div>
					<div class="endCredits" id="007">इति षष्ठोऽनुवाकः ॥ ६ ॥ </div>
				</div>
				<hr>
				<div class="section" type="anuvaka" name="सप्तमोऽनुवाकः">
					<div class="title">सप्तमोऽनुवाकः</div>
					<div class="shloka">यदिदंशब्दधीगम्यं प्रागसत्तदभूज्जगत् । <br />असच्छब्देन चात्र स्याद्ब्रह्मैवानामरूपकम् ॥ ४१५ ॥ </div>
					<div class="shloka">नामरूपात्मकं कार्यमनात्मत्वात्स्वतो ह्यसत् । <br />यत्सदेकं परं ब्रह्म ततो वै सदजायत ॥ ४१६ ॥ </div>
					<div class="shloka">सत्यं ज्ञानमनन्तं यत्तदुपेतमविद्यया । <br />स्वात्मनैव स्वमात्मानं सत्त्यद्रूपमचीक्लृपत् ॥ ४१७ ॥ </div>
					<div class="shloka">यस्मात्स्वयमिदं सर्वमकरोन्निपुणः प्रभुः । <br />सुकृतं प्रभुमेवातो महात्मानः प्रचक्षते ॥ ४१८ ॥ </div>
					<div class="shloka">यदि वेश्वरनिर्वृत्तं कार्यं सुकृतमुच्यते । <br />निष्ठासंश्रवणात्साक्षान्न तु कर्तेश उच्यते ॥ ४१९ ॥ </div>
					<div class="shloka">लोकेऽपि स्वामिना साक्षाद्यत्कृतं कर्म यत्नतः । <br />तदेव सुकृतं प्राहुर्न तु भृत्यैस्तथा कृतम् ॥ ४२० ॥ </div>
					<div class="shloka">यद्वै तत्सुकृतं प्रोक्तं सत्त्यदादिस्वभावकम् । <br />नीरसस्यास्य कार्यस्य रसोऽसौ परमः स्मृतः ॥ ४२१ ॥ </div>
					<div class="shloka">रसः सारोऽमृतं ब्रह्म आनन्दो ह्लाद उच्यते । <br />निःसारं तेन सारेण सारवल्लक्ष्यते जगत् ॥ ४२२ ॥ </div>
					<div class="shloka">रसस्यातीन्द्रियस्यास्य त्वानन्दत्वं कुतो न्विति । <br />अतस्तत्प्रतिपत्त्यर्थं रसं हीत्युत्तरं वचः ॥ ४२३ ॥ </div>
					<div class="shloka">एतस्मादपि हेतोस्तदस्तीत्यभ्युपगम्यताम् । <br />इतश्चास्ति परं ब्रह्म रसत्वस्य प्रसिद्धितः ॥ ४२४ ॥ </div>
					<div class="shloka">तृप्तिहेतू रसो नाम मधुराम्लादिलक्षणः ॥ ४२५ ॥ </div>
					<div class="shloka">अन्नादिरसलाभेन यथा तृप्ताः समासते । <br />आनन्दिनः कामहीना निरीहाः साध्यसिद्धये ॥ ४२६ ॥ </div>
					<div class="shloka">अपविद्धैषणास्तद्वद्बाह्योपादानवर्जिताः । <br />निःसम्बोधं परानन्दं प्राप्ताः संन्यासिनोऽमलाः ॥ ४२७ ॥ </div>
					<div class="shloka">नूनं तेषां परं स्वास्थ्यं चेतांस्याह्लादयत्यलम् । <br />प्रह्लादचेतसां यानि तानि लिङ्गानि तेषु हि ॥ ४२८ ॥ </div>
					<div class="shloka">उपाग्नि पामनस्येव सुखसंसक्तचेतसः । <br />लिङ्गं कण्डूयमानस्य लक्षयाम्यात्मवेदिषु ॥ ४२९ ॥ </div>
					<div class="shloka">अज्ञातानन्दतत्त्वानामनुमानमिदं भवेत् । <br />साक्षात्कृतात्मतत्त्वानां प्रत्यक्षतममेव तत् ॥ ४३० ॥ </div>
					<div class="shloka">बाह्येन्द्रियाणामध्यात्मं संहतिर्येह लक्ष्यते । <br />एकार्थवृत्तिरूपेण सा दृष्टाऽसंहते सति ॥ ४३१ ॥ </div>
					<div class="shloka">अतः साक्षेपमोहेयं को ह्येवान्यादिति श्रुतिः । <br />आकाशे परमे व्योम्नि ह्यानन्दो न भवेद्यदि ॥ ४३२ ॥ </div>
					<div class="shloka">आब्रह्मस्तम्बलोकेऽस्मिन्पुण्यकर्मानुरूपतः । <br />आनन्दः परमो यस्मादानन्दयति नः सदा ॥ ४३३ ॥ </div>
					<div class="shloka">सोऽयं लौकिक आनन्दो निष्ठां साधनसम्पदा । <br />यत्र प्रपद्यते भूम्नि सोऽस्त्यानन्दः परो रसः ॥ ४३४ ॥ </div>
					<div class="shloka">अस्तित्वे हेतवः सम्यग्ब्रह्मणोऽभिहिता यतः । <br />उताविद्वानिति प्रश्नः श्रुत्याऽऽविष्क्रियतेऽधुना ॥ ४३५ ॥ </div>
					<div class="shloka">विद्वानेवैति तद्ब्रह्म ह्यभयं भयहेतु यत् । <br />तमोमात्रावरुद्धत्वात्तत्प्राप्तेर्नान्यदस्ति हि ॥ ४३६ ॥ </div>
					<div class="shloka">व्यवधानं हि यद्यस्मात्तत्तन्मोहैकहेतुकम् । <br />यस्मात्तस्मादविद्यैव मोक्षाप्तेर्व्यवधिर्भवेत् ॥ ४३७ ॥ </div>
					<div class="shloka">अविद्यासाक्ष्यपि प्रत्यक्सदाऽनस्तमितोदितः । <br />अविद्यया व्यवहितस्तद्बलेनैव तद्वचः ॥ ४३८ ॥ </div>
					<div class="shloka">विद्वत्ताव्यतिरेकेण यदि तत्प्राप्तिरुच्यते । <br />चोद्यमेतत्तदा युक्तं न त्वेवं सति युक्तिमत् ॥ ४३९ ॥ </div>
					<div class="shloka">यातु साधारणी प्राप्तिरात्मत्वाद्ब्रह्मणः स्वतः । <br />विदुषोऽविदुषो वाऽसावस्माभिर्न नियम्यते ॥ ४४० ॥ </div>
					<div class="shloka">अतोऽविद्यानिषेधेन सर्वदाऽवाप्तिरूपिणः । <br />प्राप्तिः स्यादात्महेतुत्वादिति पूर्वमवादिषम् ॥ ४४१ ॥ </div>
					<div class="shloka">अतः परीक्ष्यते श्रुत्या तदिदानीं प्रयत्नतः । <br />विद्वानेवैति नाविद्वान्यदा हीत्येवमाद्यया ॥ ४४२ ॥ </div>
					<div class="shloka">विषयानुपातिनी या तु ह्यशेषकरणाश्रया । <br />लौकिकत्वात्पदार्थस्य दृशिरत्राभिधीयते ॥ ४४३ ॥ </div>
					<div class="shloka">विशेषवद्भवेद्दृश्यं तद्धि दर्शनमर्हति । <br />नित्या दृष्टिरभावो वा नैव दर्शनमर्हति ॥ ४४४ ॥ </div>
					<div class="shloka">दृश्यान्वयि हि यद्वस्तु तदात्म्यमिति भण्यते । <br />स्वतो ह्यस्यात्मदारिद्र्यादर्हार्थे लभते च यत् ॥ ४४५ ॥ </div>
					<div class="shloka">स्याद्वा जाग्रदवस्थेऽयं दृश्यत्वेन प्रसिद्धितः । <br />कोशत्रयमिहात्म्यं स्यादात्मार्थत्वसमन्वयात् ॥ ४४६ ॥ </div>
					<div class="shloka">पञ्चमोऽत्र निरुक्तः स्यात्पारिशेष्यात्फलात्मकः । <br />अत्यानन्दमयं ब्रह्म त्वनिरुक्तं परं पदम् ॥ ४४७ ॥ </div>
					<div class="shloka">निलीयते जगद्यस्मिन्निलीनं जायते यतः । <br />निलयं तत्परं ब्रूमः कोशपञ्चककारणम् ॥ ४४८ ॥ </div>
					<div class="shloka">सच्च त्यच्चादि वाऽपेक्ष्य निषेधोऽयमिहोच्यते । <br />प्राप्तिर्ह्यभवदित्युक्ता चारु प्राप्तनिषेधनम् ॥ ४४९ ॥ </div>
					<div class="shloka">मूर्तामूर्तौ हि राशी द्वौ सच्च त्यच्चादिनोदितौ । <br />श्रुत्यन्तरेण सङ्गानात्तयोरेवास्त्वपह्नुतिः ॥ ४५० ॥ </div>
					<div class="shloka">अस्मिन्पक्षे तु निलयो वासनानिलयो भवेत् । <br />एवं च नेति नेतीति साक्षात्स्याद्ब्रह्मदर्शनम् ॥ ४५१ ॥ </div>
					<div class="shloka">भावाभावात्मिका बुद्धिर्यत आत्मापचारिणी । <br />भावाभावनिषेधेन प्रतीची स्थाप्यते ततः ॥ ४५२ ॥ </div>
					<div class="shloka">दृश्यादिप्रतिषेधोक्त्या प्रतीचि ब्रह्म बोध्यते । <br />न तदन्यत्तदन्यस्य परमार्थात्मता कुतः ॥ ४५३ ॥ </div>
					<div class="shloka">न नञर्थो विकल्पो वा परमार्थमकल्पितम् । <br />असम्प्रविश्य संसिद्धिं लभते क्वचिदन्यतः ॥ ४५४ ॥ </div>
					<div class="shloka">दृश्यादिगुणहीनस्य स्वत आत्मत्वकारणात् । <br />वेत्ति विन्दत इत्यस्मादैकार्थ्यादुपसंहृतिः ॥ ४५५ ॥ </div>
					<div class="shloka">दृश्यादिगुणहीनेऽस्मिन्निरविद्यो यदाऽभयम् । <br />साक्षाद्वेत्ति तदैवायमभयं विन्दते परम् ॥ ४५६ ॥ </div>
					<div class="shloka">ब्रह्मपुच्छं प्रतिष्ठेति यदभाणि पुरा सकृत् । <br />तेनैकवाक्यतार्थाय प्रतिष्ठामिति भण्यते ॥ ४५७ ॥ </div>
					<div class="shloka">अथाधुना यथाऽविद्वान्प्रेत्य नैति परं पदम् । <br />व्याख्यायते तथा स्पष्टं यदा हीत्येवमाद्यया ॥ ४५८ ॥ </div>
					<div class="shloka">सदा लब्धात्मकस्यापि यतोऽज्ञानमनाप्तिकृत् । <br />अवाद्युच्चैरतः श्रुत्या विद्वानेतीति सादरम् ॥ ४५९ ॥ </div>
					<div class="shloka">यस्मादेवं ततोऽविद्वाल्लभते न तमीश्वरम् । <br />अविद्याव्यवधानाद्धि लब्ध एव न लभ्यते ॥ ४६० ॥ </div>
					<div class="shloka">यदा ह्येवैष आत्मैको दृश्यत्वादिविवर्जितः । <br />एतस्मिन्वर्तमानोऽपि वञ्चितोऽविद्ययैव हि ॥ ४६१ ॥ </div>
					<div class="shloka">हस्तप्राप्तमपि द्रव्यमप्राप्तमिव मन्यते । <br />मोहादेवमनप्तिः स्यादात्मनोऽपि ममाऽऽत्मनः ॥ ४६२ ॥ </div>
					<div class="shloka">अविद्यया तदोद्धृत्य रज्ज्वा रज्जुमिव स्वयम् । <br />अहित्वेनाद्वयाद्बोधात्कुरुते कर्तृभोक्तृभिः ॥ ४६३ ॥ </div>
					<div class="shloka">अरं छिद्रं भिदाऽन्यत्वं वेद्यवेत्तृत्वलक्षणम् । <br />यस्मादुत्कुरुते मोहादात्मनो ब्रह्मणः स्वतः ॥ ४६४ ॥ </div>
					<div class="shloka">अन्योऽसावीश्वरो मत्तस्तस्माच्चाहमनीश्वरः । <br />इति च्छिद्रयतोऽच्छिद्रं छिद्रेऽनर्थो भवेद्भयम् ॥ ४६५ ॥ </div>
					<div class="shloka">निर्भयोऽपि स्वतोऽविद्वानेकं सन्तमनेकधा । <br />प्रकल्प्याविद्याऽऽत्मानं तमेव भयमाप्नुयात् ॥ ४६६ ॥ </div>
					<div class="shloka">भयहेतोर्द्वितीयस्य हिशब्देन परिग्रहात् । <br />द्वितीयाद्वै भयं हीति श्रुतिरुच्चैरतोऽन्वशात् ॥ ४६७ ॥ </div>
					<div class="shloka">ईशितव्याद्विभक्तो मद्यस्मादीशो भयङ्करः । <br />इति कल्पयतस्तस्मादभयं जायते भयम् ॥ ४६८ ॥ </div>
					<div class="shloka">अहो बलमविद्याया अतिशेते न कश्चन । <br />अग्न्यादिभयहेतोर्या ब्रह्मणोऽपि भयङ्करी ॥ ४६६ ॥ </div>
					<div class="shloka">निर्भयो भयकृद्देव ईश्वराणामपीश्वरः । <br />भयं तस्यापि जनयेन्नाज्ञानस्यास्त्यगोचरः ॥ ४७० ॥ </div>
					<div class="shloka">यज्ज्ञात्वा विन्दते विद्वानभयं हीत्यवादिषम् । <br />तत्त्वेवाभयकृद्ब्रह्म स्यान्मोहादात्मनो भयम् ॥ ४७१ ॥ </div>
					<div class="shloka">निषिद्धदृश्यत्वाद्येकमभयं मोहनिह्नवात् । <br />यत्तस्यैव भयं तत्स्यादविद्यावशवर्तिनः ॥ ४७२ ॥ </div>
					<div class="shloka">अपि वालाग्रमात्रेण विदुषः प्रत्यगात्मनः । <br />भिन्नं ब्रह्मेति सम्मोहादात्मैवास्य भयं भवेत् । <br />व्याख्यानं वा पुरोक्तस्य च्छिद्रस्य क्रियतेऽनया ॥ ४७३ ॥ </div>
					<div class="shloka">अमन्वानस्य तद्ब्रह्म विदुषोऽपि भयङ्करम् ॥ ४७४ ॥ </div>
					<div class="shloka">वेद्यवेत्तृत्वशून्यत्वाद्विद्वत्ताऽपि तमोमयी । <br />रजतत्वादिवच्छुक्तावमन्वनो भवेदतः ॥ ४७५ ॥ </div>
					<div class="shloka">यस्यामतं तस्य मतं मतं यस्य न वेद सः । <br />विदिताविदिताभ्यां तदन्यदेवेति हि श्रुतिः ॥ ४७६ ॥ </div>
					<div class="shloka">अन्यदेव हि तद्वेद्यादवेद्यादन्यदेव तत् । <br />वेद्यवेत्तृद्वयाच्चान्यदिति श्रुत्यनुशासनम् ॥ ४७७ ॥ </div>
					<div class="shloka">वेद्यावेद्यात्मता यस्माच्छब्दाद्यर्थानुपातिनी । <br />वेद्यवेत्तृत्वमप्येवमन्यथा तदसङ्गतेः ॥ ४७८ ॥ </div>
					<div class="shloka">व्युत्थाप्य वेद्याद्विद्याया वेत्तुश्चाज्ञानकल्पितात् । <br />तदन्येभ्यश्च जानीयादहं ब्रह्मेतिवाक्यतः ॥ ४७९ ॥ </div>
					<div class="endCredits" id="008">इति सप्तमोऽनुवाकः ॥ ७ ॥ </div>
				</div>
				<hr>
				<div class="section" type="anuvaka" name="अष्टमोऽनुवाकः">
					<div class="title">अष्टमोऽनुवाकः</div>
					<div class="shloka">यथोक्तबोधविरहादीश्वराणामपीश्वराः । <br />प्रतीचो ब्रह्मणो भीताः स्वकर्माणि प्रकुर्वते ॥ ४८० ॥ </div>
					<div class="shloka">वातादयो महावीर्याः स्वतन्त्रा बाहुशालिनः । <br />तेऽपि भीताः प्रवर्तन्ते ब्रह्मणोऽपि महत्तमाः ॥ ४८१ ॥ </div>
					<div class="shloka">यस्माद्ब्रह्मण आनन्दाद्भीता वातादयोऽवशाः । <br />स्वकर्मसु प्रवर्तन्ते भृत्याः स्वामिभयादिव । <br />तस्यानन्दस्य मीमांसा विचारः क्रियतेऽधुना ॥ ४८२ ॥ </div>
					<div class="shloka">उत्कर्षेतरहीनोऽसौ य आनन्दोऽधिगम्यते ॥ ४८३ ॥ </div>
					<div class="shloka">दृष्टः सातिशयस्तावदानन्दः कर्महेतुकः । <br />आब्रह्मनरपर्यन्ते लोकेऽस्माभिः प्रमाणतः ॥ ४८४ ॥ </div>
					<div class="shloka">उत्कृष्यमाणो यत्रायं परां निष्ठां प्रपद्यते । <br />अनापन्नादिमध्यान्तं तद्ब्रह्मेत्यवधारयेत् ॥ ४८५ ॥ </div>
					<div class="shloka">ब्रह्मादिनरपर्यन्तं पुण्यकर्मानुरूपतः । <br />उपजीवति लोकोऽयं यस्यानन्दस्य विप्रुषम् ॥ ४८६ ॥ </div>
					<div class="shloka">उत्तरोत्तरवृद्ध्यैवं मनुष्यादधि तं वयम् । <br />प्रतिपद्यामहे साक्षादानन्दं स्वात्मनि स्थितम् ॥ ४८७ ॥ </div>
					<div class="shloka">विषयेन्द्रियसम्बन्धसमुत्थो वा भवेदयम् । <br />लौकिकानन्दवत्स्याद्वा सर्वसाधननिस्पृहः ॥ ४८८ ॥ </div>
					<div class="shloka">तत्र लौकिक आनन्दो बाह्याध्यात्मिकसाधनः । <br />सम्पन्निमित्तो यो दृष्टः सैषेति स इहोच्यते ॥ ४८९ ॥ </div>
					<div class="shloka">उत्कृष्यमाणेनानेन ह्यस्मद्गोचरवर्तिना । <br />असाधनमसाध्यं तमानन्दं व्याचचक्ष्महे ॥ ४९० ॥ </div>
					<div class="shloka">निष्ठां सातिशयं यस्मात्स्वतोऽनतिशयात्मनि । <br />गच्छदीक्षामहे यस्मादेवमानन्द ईक्ष्यताम् ॥ ४९१ ॥ </div>
					<div class="shloka">येयं सातिशया सङ्ख्याऽसङ्ख्येयार्थावसायिनी । <br />यथैवमस्मदानन्दः स्यात्परानन्दनिष्ठितः ॥ ४९२ ॥ </div>
					<div class="shloka">आविष्करिष्यन्त्याहात इममर्थं श्रुतिः स्वयम् । <br />बहिष्प्रवणदृष्टीनां स्वतोऽसामर्थ्यदर्शनात् ॥ ४९३ ॥ </div>
					<div class="shloka">युवा प्रथमवयाः स्याद्यूनः साधुयुवेति किम् । <br />पञ्चविंशाब्दिकः साधुरिति साधुयुवोच्यते ॥ ४९४ ॥ </div>
					<div class="shloka"> मिथः सव्यभिचारित्वात्साधुयौवनयोरतः । <br />विशेषणमिदं तस्मात्पुनः साधुयुवेति हि ॥ ४९५ ॥ </div>
					<div class="shloka">अध्येति सर्वमध्येयमतोऽध्यायक उच्यते । <br />क्षिप्रकार्यतिशायित्वादाशिष्ठोऽसौ भवेदतः ॥ ४९६ ॥ </div>
					<div class="shloka">समग्रशेषचार्वङ्गो दृढिष्ठः परिकीर्त्यते । <br />अभिभूय यतः सर्वान्बलिनो वर्तते ततः । <br />बलिष्ठस्तेन विद्वद्भिः कीर्त्यते पृथुकीर्तिभिः ॥ ४९७ ॥ </div>
					<div class="shloka">यावदाध्यात्मिकं किञ्चित्पुम्भिरापेक्ष्यते क्वचित् । <br />दृष्टादृष्टेष्टभोगाय तेन सर्वेण संयुतः ॥ ४९८ ॥ </div>
					<div class="shloka">तस्येवं पृथिवी सर्वा पूर्णा वित्तस्य चेद्भवेत् । <br />इति साधनमुक्तं स्याद्दृष्टादृष्टार्थकर्मणः ॥ ४९९ ॥ </div>
					<div class="shloka">बाह्यैराध्यात्मिकैश्चैव सम्पन्नः साधनैः पुमान् । <br />लभते यमसौ ह्लादं नरानन्दः स उच्यते ॥ ५०० ॥ </div>
					<div class="shloka">य एते शतमानन्दा मानुषाणां समाहृताः । <br />नरगन्धर्वकाणां स्यात्तावानेकः प्रमाणतः ॥ ५०१ ॥ </div>
					<div class="shloka">सुगन्धिनः कामरूपा अन्तर्धानादिशक्तयः । <br />नृत्यगीतादिकुशला गन्धर्वाः स्युर्नृलौकिकाः ॥ ५०२ ॥ </div>
					<div class="shloka">भूयोद्वन्द्वप्रतीघातशक्तिसाधनसम्पदा । <br />नारगन्धर्विको भूयानानन्दो मानुषादधि ॥ ५०३ ॥ </div>
					<div class="shloka">आविरिञ्चाद्भवेदेवं पूर्वस्मादुत्तरोऽधिकः । <br />सहस्रदशभागेन ह्युत्तरोत्तरतः क्रमात् ॥ ५०४ ॥ </div>
					<div class="shloka">श्रोत्रियोऽधीतवेदः स्यात्साध्वाचारः प्रसिद्धितः । <br />कामानुपहतात्माऽपि स्यादकामहतस्तथा ॥ ५०५ ॥ </div>
					<div class="shloka">मार्त्याद्भोगाद्विरक्तस्य ह्युत्तराह्लादकामिनः । <br />सहस्रदशभागेन मानुषाद् गुणितो भवेत् ॥ ५०६ ॥ </div>
					<div class="shloka">इत्येतस्य प्रसिद्ध्यर्थमादावग्रहणं कृतम् । <br />अकामहत इत्यस्य हेतोरानन्दवृद्धये ॥ ५०७ ॥ </div>
					<div class="shloka">श्रोत्रियावृजिनत्वे द्वे सर्वत्रैव समे अपि । <br />कामानुपहतत्वस्य वृद्धौ ह्लादो विवर्धते ॥ ५०८ ॥ </div>
					<div class="shloka">यतोऽकामहतत्वं स्यात्सर्वातिशयिनोऽञ्जसा । <br />सुखस्य प्राप्तये तस्मात्तदेवोत्कृष्टिकृद्भवेत् ॥ ५०९ ॥ </div>
					<div class="shloka">तस्माद्यथोदितानन्दप्राप्तये साधनत्रयम् । <br />श्रोत्रियावृजिनत्वे द्वे तथाऽकामहतात्मता ॥ ५१० ॥ </div>
					<div class="shloka">तुल्ये आब्रह्मणः पूर्वे उत्कर्षस्तूत्तरस्य च । <br />अकामहततैवातः पूर्वाभ्यां साधनं परम् ॥ ५११ ॥ </div>
					<div class="shloka">चिरकालस्थितिर्येषु पितृलोकेषु ते स्मृताः । <br />चिरलोकलोकास्तेऽपि स्युः पितृश्रद्धादिकारिणः ॥ ५१२ ॥ </div>
					<div class="shloka">आजानो देवलोकः स्यात्तज्जा आजानजाः स्मृताः । <br />स्मार्तकर्मकृतस्तत्र जायन्ते देवभूमिषु ॥ ५१३ ॥ </div>
					<div class="shloka">कर्मणैव त्वविद्वांसो ये जाताः सुरसद्मसु । <br />कर्मदेवांस्तु तान्विद्याद्देवांश्चोत्तरमार्गगान् ॥ ५१४ ॥ </div>
					<div class="shloka">त्रैलोक्यदेहश्चात्र स्याद्विराडेव प्रजापतिः । <br />समष्टिव्यष्टिरूपश्च ब्रह्मेह परिगृह्यते ॥ ५१५ ॥ </div>
					<div class="shloka">त एते सर्व आनन्दा यत्रैकत्वं व्रजन्ति नः । <br />कामश्च तन्निमित्तोत्थो ज्ञानं यच्च द्वयात्मकम् ॥ ५१६ ॥ </div>
					<div class="shloka">तथाऽकामहतत्वं च निष्ठां यत्र प्रपद्यते । <br />तमानन्दं विजानीयाद्वर्त्मनाऽनेन वाक्यतः ॥ ५१७ ॥ </div>
					<div class="shloka">आनन्दानन्दिनोश्चात्र न भेदः स्यान्मनागपि । <br />श्रुत्यैवापोदितो यस्मच्छिद्रं कुर्वन्मनागपि ॥ ५१८ ॥ </div>
					<div class="shloka">न साधनमयं किञ्चित्स्वात्मसिद्धावपेक्षते । <br />स्वतः सिद्धेरविद्याया हानमात्रमपेक्षते ॥ ५१९ ॥ </div>
					<div class="shloka">गुरुभारावसन्नस्य भारापनयतो यथा । <br />उत्कृष्यते क्रमात्स्वास्थ्यं स्वात्मन्येवं तमःक्षयात् ॥ ५२० ॥ </div>
					<div class="shloka">अथेदानीं परीक्षाया अद्वैतानन्दलक्षणम् । <br />उपसंह्रियते साक्षात्फलं साधननिस्पृहम् ॥ ५२१ ॥ </div>
					<div class="shloka">निर्धूताशेषसंसारः सत्यमित्यादिनोदितः । <br />व्युत्ताप्यासत्यज्ञानादेर्बुद्धौ चात्मनि दर्शितः ॥ ५२२ ॥ </div>
					<div class="shloka">निष्कृष्याविद्योत्सङ्गस्थात्तत्साक्षिणमनात्मनः । <br />साक्षात्तेनैव तं विद्मः प्रात्यक्ष्यात्सोऽयमित्यतः ॥ ५२३ ॥ </div>
					<div class="shloka">अकामहत इत्येवं निरविद्योऽभिधीयते । <br />तस्यामसत्यां तद्ब्रह्म स्वयमेवानुभूयते ॥ ५२४ ॥ </div>
					<div class="shloka">अज्ञातं ज्ञायते यत्र प्रमातृत्वाद्यनिह्नवात् । <br />तत्र मानान्तरापेक्षा न स्वतोऽवगमात्मके ॥ ५२५ ॥ </div>
					<div class="shloka">प्रमैवाऽऽत्मात्मिका यत्र त्वनन्यानुभवात्मिका । <br />नात्र मानान्तरापेक्षा सैवानस्तमितोदिता ॥ ५२६ ॥ </div>
					<div class="shloka">आधेयार्थप्रधानेयं सप्तमी पुरुषात्परा । <br />योऽयमित्यादिना तद्वच्छ्रुतिरेवं प्रवादिनी ॥ ५२७ ॥ </div>
					<div class="shloka">अकामहतधीगम्यो योऽयं बुद्धेः सदेक्षकः । <br />अयं पुरुष इत्यत्र स एव त्वभिधीयते ॥ ५२८॥ </div>
					<div class="shloka">प्रध्वस्तास्मद्विभागश्च रोचिष्णुर्यश्च भास्करे । <br />सूर्य आत्मेति मन्त्रोऽपि योऽसाविति च साक्ष्यथ ॥ ५२९ ॥ </div>
					<div class="shloka">क्षेत्रज्ञेश्वरभेदेन ह्यभिन्नं वस्त्वविद्यया । <br />तस्मात्तद्धानतश्चैक्यं घटेतरखयोरिव ॥ ५३० ॥ </div>
					<div class="shloka">मूर्तामूर्तात्मकस्यास्य ह्युत्कर्षः परमो रविः । <br />स्वान्तर्गतेन तस्यैक्यं तन्निमित्तनिषेधतः ॥ ५३१ । ॥ </div>
					<div class="shloka">अनूद्य स य इत्येवमपकृष्टं नृबुद्धिगम् । <br />उत्कृष्टेनेश्वरेणाथ विशिनष्ट्यहिरज्जुवत् ॥ ५३२ ॥ </div>
					<div class="shloka">उत्कृष्टो यदपेक्ष्येशस्तत्तावद्बाध्यते बलात् । <br />जहाति पश्चादुत्कर्षमपकृष्टाश्रयो हि सः ॥ ५३३ ॥ </div>
					<div class="shloka">नाऽऽदित्यस्थस्तदोत्कर्षो नापकृष्टिस्तथाऽऽत्मनि । <br />हित्वोभयमवाक्यार्थं नेति नेतीति विन्दते ॥ ५३४ ॥ </div>
					<div class="shloka">उत्कृष्टिर्वाऽपकृष्टिर्वा नेह स्वात्मनि विद्यते । <br />तमोपहतदृष्टीनामुत्कर्षेतरवीक्षणम् ॥ ५३५ ॥ </div>
					<div class="shloka">अविद्यैव यतो हेतुरुत्कृष्ट्यादेर्न वस्त्वतः । <br />जग्धायां विद्यया तस्यां नानात्वं विनिवर्तते ॥ ५३६ ॥ </div>
					<div class="shloka">अतिशेते यतः सर्वानानन्दानाग्रजादधि । <br />विकल्पभूमेर्व्यावृत्तेरैक्यं स्वात्मरविस्थयोः ॥ ५३७ ॥ </div>
					<div class="shloka">सत्यं ज्ञानमिति ह्यस्मादसत्याद्यर्थवारणात् । <br />भेदाश्रयस्य व्यावृत्तेरैक्यं स्वात्मरविस्थयोः ॥ ५३८ ॥ </div>
					<div class="shloka">कार्येण रसलाभेन प्राणनाद्युपपत्तिभिः । <br />अस्तीत्यपाक्रियैतस्य प्राहुर्भाष्यकृतः स्वयम् ॥ ५३९ ॥ </div>
					<div class="shloka">प्रश्नयोरस्ति नास्तीति व्याख्यातत्वादथाधुना । <br />आहो विद्वानमुं लोकमित्यस्यापाक्रियोच्यते ॥ ५४० ॥ </div>
					<div class="shloka">तद्वाणीभानुसम्प्लुष्टबहुलाज्ञानधीरहम् । <br />यदा हीत्यादिना मन्ये उतेत्यादेर्विनिर्णयम् ॥ ५४१ ॥ </div>
					<div class="shloka">उताविद्वानमुं लोकमितिप्रश्नविनिर्णयात् । <br />अस्ति नास्तीति सिद्धः स्यात्प्रश्नयोरपि निर्णयः ॥ ५४२ ॥ </div>
					<div class="shloka">विद्वत्ताव्यतिरेकेण फलं भिन्नं यथा तथा । <br />अकामहततायास्तु परानन्दो न भिद्यते ॥ ५४३ ॥ </div>
					<div class="shloka">अनेकजन्मसंसिद्धः स यः कश्चिद्भवेदिह । <br />यथोदितार्थवित्साक्षादस्माद्रागेतरात्मकात् ॥ ५४४ ॥ </div>
					<div class="shloka">लोकादाध्यात्मिकात्प्रेत्य यश्च स्यादाधिभौतिकः । <br />तदुत्क्रान्तेर्भवेद्धेतुरन्नसृष्टिस्थितिक्षयः ॥ ५४५ ॥ </div>
					<div class="shloka">लोकादस्मात्समुत्क्रम्य ह्येवंविदितिवाचकः । <br />सर्वशेषमिति न्याय्यं तद्व्याख्यानाय चोत्तरम् ॥ ५४६ ॥ </div>
					<div class="shloka">गत्वेहान्नमयात्मानं तत्कार्यं यद्वदत्यगात् । <br />अन्नेनान्नमयं तद्वद्विद्वान्प्राणमयात्मना ॥ ५४७ ॥ </div>
					<div class="shloka">तस्यापि ह्यन्तरात्मानमही रज्जुमिव स्वतः । <br />मनोमयात्मना बाह्यमुपसङ्क्रामतीश्वरः । <br />पूर्वपूर्वप्रहाणं स्यादुत्तरोत्तरगामिभिः ॥ ५४८ ॥ </div>
					<div class="shloka">दृश्यादृश्यादिहीनेऽथ प्रतिष्ठां विन्दतेऽभयम् ॥ ५४९ ॥ </div>
					<div class="shloka">योऽसावेवंविदित्युक्तः परस्मात्किमसौ भवेत् । <br />स्वतो भिन्नोऽथ वाऽभिन्नो यदि वोभयलक्षणः ॥ ५५० ॥ </div>
					<div class="shloka">भेदे श्रुतिविरोधः स्यादन्योऽसाविति निन्दनात् । <br />कर्मकर्तृत्वमेकस्य दोषोऽभेदेऽपि विद्यते ॥ ५५१ ॥ </div>
					<div class="shloka">परस्य दुःखिता चैवं पराभावः प्रसज्यते । <br />तस्मान्निर्धारणार्थोऽयं विचारः क्रियतेऽधुना ॥ ५५२ ॥ </div>
					<div class="shloka">निश्चितं हि परिज्ञानं फलवत्स्यात्प्रसिद्धितः ॥ ५५३ ॥ </div>
					<div class="shloka">नान्यस्यान्यात्मता यस्माद् ध्वंसे वाऽध्वंस एव वा । <br />तस्मादनन्यो विज्ञेयः परस्मादात्मनो बुधः ॥ ५५४ ॥ </div>
					<div class="shloka">अनन्यश्चेद्भवेद्विद्वान्भूतत्वाद्भवतीति किम् । <br />बाढं प्राप्तं परं ब्रह्म नानात्माऽऽप्नोति येन तत् ॥ ५५५ ॥ </div>
					<div class="shloka">दशमाप्तिवदज्ञानात्स्वरूपादिव वर्ण्यते । <br />विद्यया तदवाप्नोति यदनाप्तमविद्यया ॥ ५५६ ॥ </div>
					<div class="shloka">तमोह्नुत्यतिरेकेण नेह ग्रामाद्यवाप्तिवत् । <br />तत्प्राप्तिसाधनं ज्ञानं ग्राममार्गप्रबोधवत् ॥ ५५७ ॥ </div>
					<div class="shloka">इत्येवं चेन्न वैधर्म्यान्न हि तत्रोपदिश्यते । <br />गन्तव्यविषयं ज्ञानं यथा सत्यादिलक्षणम् ॥ ५५८ ॥ </div>
					<div class="shloka">कर्मापेक्षं परप्राप्तौ ज्ञानं स्यादिति चेन्न तत् । <br />मुक्तौ न कर्मणः कार्यं यस्मादण्वपि विद्यते ॥ ५५९ ॥ </div>
					<div class="shloka">बुद्धं यस्मात्स्वतस्तत्त्वमतः शुद्धं स्वतो भवेत् । <br />अतो मुक्तं स्वतो ब्रह्म वद स्यात्कर्मणाऽत्र किम् ॥ ५६० ॥ </div>
					<div class="shloka">स्रष्टृप्रवेष्ट्रोश्चैकत्वादभिन्नः स्यात्पराद्बुधः । <br />विपश्चिद्व्यतिरेकेण यदीशोऽन्यो न विद्यते । <br />ततः स्यादभयप्राप्तिर्द्वितीयाद्वै भयश्रुतेः ॥ ५६१ ॥ </div>
					<div class="shloka">द्वितीयं चेदविद्योत्थमेकं वस्तु स्वतो यदि । <br />न स वेदैकधैवेति विभागोक्तिस्तदा भवेत् ॥ ५६२ ॥ </div>
					<div class="shloka">यदि तैमिरिकादन्यैर्द्वितीयो नेक्ष्यते शशी ॥ ५६३ ॥ </div>
					<div class="shloka">चन्द्र एक इति ज्ञानं तदा स्यात्पारमार्थिकम् । <br />तद्गृह्यते द्वितीयं चेन्न सुषुप्तेऽग्रहः श्रुतेः ॥ ५६४ ॥ </div>
					<div class="shloka">न चेहान्यमनस्ता स्यात्सर्वेषामग्रहो यतः । <br />अस्त्येवैतद्द्वितीयं चेद् ग्रहणात्स्वप्नबोधयोः ॥ ५६५ ॥ </div>
					<div class="shloka">अविद्योत्थानतो नैवं तदा तद्भावभावतः । <br />द्वयाबोधः सुषुप्तेऽपि त्वज्ञानादिति चेन्न तत् । <br />स्वाभाविकत्वात्तस्यापि निमित्तस्यानपेक्षणात् ॥ ५६६ ॥ </div>
					<div class="shloka">अन्यापेक्षं हि यद्रूपं न तत्तस्य स्वतो भवेत् । <br />विक्रियाऽविक्रिया त्वस्य तत्त्वमन्यानपेक्षणात् ॥ ५६७ ॥ </div>
					<div class="shloka">स्वप्नवन्न सुषुप्तोऽतः स्वत एवाद्वयत्वतः । <br />द्रष्टुर्दृष्टेर्न लोपः स्यात्सत्यमेवं श्रुतेर्वचः ॥ ५६८ ॥ </div>
					<div class="shloka">आत्मनोऽन्यो भवेद्येषामीश्वरः कारणात्तथा । <br />कार्यं भयानिवृत्तिः स्यादन्यहेतुत्वसंश्रयात् ॥ ५६९ ॥ </div>
					<div class="shloka">अन्यस्य भयहेतुत्वमधर्मापेक्षयेति चेत् । <br />मैवं तस्यापि तुल्यत्वान्निवृत्तेः स्यादसम्भवः ॥ ५७० ॥ </div>
					<div class="shloka">निर्निमित्तं भयं चेत्स्यान्न तस्यास्ति निवारणम् । <br />ध्वंसेन वा निवृत्तिः स्यादात्मनो नेष्यते तथा ॥ ५७१ ॥ </div>
					<div class="shloka">एकत्वपक्षे त्वेतेषां दोषो नान्यतमो भवेत् । <br />भयस्याज्ञानहेतुत्वात्तन्निवृत्तौ निवर्तते ॥ ५७२ ॥ </div>
					<div class="shloka">अन्यहेतुः स्वतो वा स्याद्भयं नोभयथाऽपि हि । <br />स्वातन्त्र्याभावादन्यस्मिन्स्वात्महानं च नेष्यते ॥ ५७३ ॥ </div>
					<div class="shloka">अनिवर्त्य स्वमात्मानं न भयस्य निराक्रिया । <br />निवृत्तावपि नैव स्यान्निवृत्त्यैव समाप्तितः ॥ ५७४ ॥ </div>
					<div class="shloka">अविद्यामात्रहेतौ तु सर्वमेतत्समञ्जसम् । <br />तस्यामसत्यां तन्न स्यात्सत्यामेव हि भीर्यतः ॥ ५७५ ॥ </div>
					<div class="shloka">यदज्ञानाद्भयं यत्स्यात्तज्ज्ञानात्तत्कुतो भवेत् । <br />रज्जुसर्पादिवत्तस्मादविद्यैव भयोद्भवः ॥ ५७६ ॥ </div>
					<div class="shloka">विद्याऽविद्यात्मकं ब्रह्म मतं चेन्न विरोधतः । <br />पृथक्च दृश्यमानत्वादात्मनो घटरूपवत् ॥ ५७७ ॥ </div>
					<div class="shloka">प्रत्यक्षेण हि दृश्येते विद्याविद्ये मनोगते । <br />न तयोरात्मधर्मत्वं तस्मात्ते नामरूपयोः ॥ ५७८ ॥ </div>
					<div class="shloka">अन्तरा नामरूपे ये ब्रह्मबाह्ये तयोर्हि तत् । <br />न स्तो ब्रह्मणि ते भानावुदयास्तमयाविव ॥ ५७९ ॥ </div>
					<div class="shloka">कर्मकर्तृकतैकस्य दोषः स्यादिति चेन्न तत् । <br />सङ्क्रान्तेर्ज्ञानमात्रत्वात्तद्धि भेदनिरासि नः ॥ ५८० ॥ </div>
					<div class="shloka">सुखदुःखादिसम्बद्धमात्माऽऽत्मानं न वेत्ति चेत् । <br />भवतो मुमुक्षुता कस्माद्विस्रम्भादेतदुच्यताम् ॥ ५८१ ॥ </div>
					<div class="shloka">जाग्रत्स्वप्नसुषुप्तेषु वस्तुवृत्तानुरोधतः । <br />श्यामः सुखी न वेद्मीति वेत्त्यात्मानं प्रसिद्धितः ॥ ५८२ ॥ </div>
					<div class="shloka">कार्यकारणहानाच्च न विभागः परात्मनि । <br />अभावात्कर्मकर्त्रादेर्बोध एवावशिष्यते ॥ ५८३ ॥ </div>
					<div class="shloka">कारकाण्युपमृद्नाति विद्या बुद्धिमिवोषरे । <br />कारकत्वमविद्योत्थं स्वतश्चाकारकात्मता ॥ ५८४ ॥ </div>
					<div class="shloka">यद्धि यस्य स्वतो रूपं न तत्प्राप्तावपेक्षते । <br />क्रियामन्यनिमित्तत्वादपेक्षा कर्त्रपह्नवे ॥ ५८५ ॥ </div>
					<div class="shloka">नैवेहान्नमयात्मानं जलूकावत्परोऽञ्जसा । <br />उपसङ्क्रामतीत्यस्माद्गौणी सङ्क्रान्तिरिष्यते ॥ ५८६ ॥ </div>
					<div class="shloka">बहिः प्रवृत्तेः सङ्क्रान्तिः प्रत्यावृत्येति चेन्मतम् । <br />मनोमयादिवन्नैवं विरुद्धा स्वात्मनि क्रिया ॥ ५८७ ॥ </div>
					<div class="shloka">स्फुरन्ती न जलूकाऽपि स्वात्मानं स्वात्मनाऽञ्जसा । <br />उपसङ्क्रामतीत्यत्र निर्भागत्वात्तथाऽपि न ॥ ५८८ ॥ </div>
					<div class="shloka">तस्मात्प्राप्तिर्न सङ्क्रान्तिर्न च कोशात्मकर्तृका । <br />पञ्चकोशातिरिक्तात्मकर्तृका परिशिष्यते ॥ ५८९ ॥ </div>
					<div class="shloka">कोशातिरिक्तरूपस्य सर्वान्तरतमात्मनः । <br />अक्रियस्यैव सङ्क्रान्तिर्नभोवत्स्यात्परात्मनः ॥ ५९० ॥ </div>
					<div class="shloka">गुहाश्रयाभिसम्बन्धो योऽविद्याविभ्रमाद्भवेत् । <br />आत्मज्ञानाद् भ्रमध्वस्तौ सङ्क्रान्तिरिति गीरियम् ॥ ५९१ ॥ </div>
					<div class="shloka">तस्मात्सत्यमनन्तं यत्सर्वदाऽविकलेक्षणम् । <br />तदस्मीति प्रबोधार्थं बहुस्यामिति कल्प्यते ॥ ५९२ ॥ </div>
					<div class="shloka">पञ्चकोशातिवर्त्यात्मा ज्ञानभानूदयात्क्रमात् । <br />जग्ध्वा पञ्चापि कोशांस्तान्निर्वात्यात्मनि दीपवत् ॥ ५९३ ॥ </div>
					<div class="shloka">तदेतस्मिन्यथोक्तेऽर्थे श्लोको मन्त्रोऽपि विद्यते । <br />अशेषानन्दवल्ल्यर्थसारस्यास्य प्रकाशकः ॥ ५९४ ॥ </div>
					<div class="endCredits" id="009">इत्यष्टमोऽनुवाकः ॥ ७ ॥ </div>
				</div>
				<hr>
				<div class="section" type="anuvaka" name="नवमोऽनुवाकः">
					<div class="title">नवमोऽनुवाकः</div>
					<div class="shloka">यतो वाचो निवर्तन्ते तद्ब्रह्मेति प्रतीयताम् ॥ ५९५ ॥ </div>
					<div class="shloka">शब्दप्रवृत्तिहेतूनां प्रत्यगात्मन्यसम्भवात् । <br />शब्दार्थासम्भवं प्राह ह्यप्राप्येत्यादराच्छ्रुतिः ॥ ५९६ ॥ </div>
					<div class="shloka">तस्माल्लक्षणवाचीनि सत्यादीनि पुराऽब्रवम् । <br />विशेषणविशेष्याणां निषेधात्कोशशायिनाम् । <br />निर्ममं निरहङ्कारं ब्रह्मैवाऽऽत्मेत्युपास्महे ॥ ५९७ ॥ </div>
					<div class="shloka">द्रव्यादिविषये यानि प्रयुक्तानि प्रयोक्तृभिः । <br />स्वार्थहेतोर्निवृत्त्यैव निवर्तन्ते वचांस्यतः ॥ ५९८ ॥ </div>
					<div class="shloka">न मातृयायिनो यस्मात्प्रत्यया बुद्धिकर्तृकाः । <br />तन्निवृत्तौ निवर्तन्ते तस्मात्ते मनसा सह ॥ ५९९ ॥ </div>
					<div class="shloka">यतो वाचोऽभिधानानि प्रयुक्तान्युपलब्धये । <br />सर्वाण्यनभिधायैव निवर्तन्तेऽवबोध्य च ॥ ६०० ॥ </div>
					<div class="shloka">उदपादि च यच्छब्दैर्ज्ञानमाकारवद्धियः । <br />स्वतो बुद्धं तदप्राप्य नाम्ना सह निवर्तते ॥ ६०१ ॥ </div>
					<div class="shloka">माहात्म्यमेतच्छब्दस्य यदविद्यां निरस्यति । <br />सुषुप्त इव निद्राया दुर्बलत्वाच्च बाध्यते ॥ ६०२ ॥ </div>
					<div class="shloka">दुर्बलत्वादविद्याया आत्मत्वाद्बोधरूपिणः । <br />शब्दशक्तेरचिन्त्यत्वाद्विद्मस्तं मोहहानतः ॥ ६०३ ॥ </div>
					<div class="shloka">अगृहीत्वैव सम्बन्धमभिधानाभिधेययोः । <br />हित्वा निद्रां प्रबुध्यन्ते सुषुप्ते बोधिताः परैः ॥ ६०४ ॥ </div>
					<div class="shloka">जाग्रद्वन्न यतः शब्दं सुषुप्ते वेत्ति कश्चन । <br />ध्वस्तेऽतो वचसाऽज्ञाने ब्रह्मास्मीति भवेन्मतिः ॥ ६०५ ॥ </div>
					<div class="shloka">नाभेदः क्रिययोरत्र क्रियातत्फलभेदतः । <br />किं पूर्वमिति चोद्यस्य नात्रातः सम्भवो भवेत् ॥ ६०६ ॥ </div>
					<div class="shloka">अविद्याघातिनः शब्दादहं ब्रह्मेति धीर्भवेत् । <br />नश्यत्यविद्यया सार्धं हत्वा रोगमिवौषधम् ॥ ६०७ ॥ </div>
					<div class="shloka">अवशिष्टं स्वतो बुद्धं शुद्धं मुक्तं ततो भवेत् । <br />नातः स्याद्भावनापेक्षा नापि मानान्तरं प्रति ॥ ६०८ ॥ </div>
					<div class="shloka">अलौकिकत्वाद्बोधस्य स्वतश्चावगमात्मनः । <br />बोध्ये हि लौकिकेऽपेक्षा परतोऽवगतौ तथा ॥ ६०९ ॥ </div>
					<div class="shloka">नद्यास्तीरे फलानीव प्रत्यक्षाद्यनपेक्षतः । <br />किमिवेहान्यमानेषु तावापेक्षाऽभिधाश्रुतेः ॥ ६१० ॥ </div>
					<div class="shloka">प्रमाता च प्रमाणं च प्रमेयो निश्चितिस्तथा । <br />यत्सान्निध्यात्प्रसिध्यन्ति तत्सिद्धौ किमपेक्षते ॥ ६११ ॥ </div>
					<div class="shloka">जाग्रत्स्वप्नसुषुप्तेषु घटोऽयमिति संविदः । <br />व्यवधानं न चेहास्ति तद्भावाभावसाक्षितः ॥ ६१२ ॥ </div>
					<div class="shloka">इदमेवमिदं नैवमिति बुद्धिर्विभागभाक् । <br />अनात्मिकाऽऽत्मवत्यत्र येनासौ किमपेक्षते ॥ ६१३ ॥ </div>
					<div class="shloka">कर्त्रादिव्यापृतेः पूर्वमसङ्कीर्ण उपाधिभिः । <br />अविक्षिप्तो ह्यसंसुप्तोऽनुभवः किमपेक्षते ॥ ६१४ ॥ </div>
					<div class="shloka">अभिधेयं न यद्वस्तु प्रत्ययश्च न ढौकते । <br />नियुक्तोऽपि नियोगेन कथं तद् द्रष्टुमर्हति ॥ ६१५ ॥ </div>
					<div class="shloka">अपि मानान्तरप्राप्तं वस्तुवृत्तं निवर्तयेत् । <br />नियोगार्थानुरोधेन यदि वस्त्ववबोध्यते ॥ ६१६ ॥ </div>
					<div class="shloka">भाव्यतेऽसन्नपीहार्थः प्रसिद्धेर्लोकवह्निवत् । <br />ब्रह्मणस्त्वप्रसिद्धत्वात्तथाऽप्यत्र सुदुर्लभम् ॥ ६१७ ॥ </div>
					<div class="shloka">क्रियतेऽलौकिकोऽप्यर्थः पदार्थान्वयरूपतः । <br />अवाक्यार्थात्मकं ब्रह्म तथाप्यत्र सुदुष्करम् ॥ ६१८ ॥ </div>
					<div class="shloka">प्रमाणमप्रमाणं च प्रमाऽऽभासस्तथैव च । <br />कुर्वन्त्येव प्रमां यत्र तदसम्भावना कुतः ॥ ६१९ ॥ </div>
					<div class="shloka">प्रामाण्यमेतत्पृष्ठेन कस्मान्नैत्यभिधाश्रुतिः । <br />नियोगस्यापि मानत्वं नानपेक्ष्य प्रमामिमाम् ॥ ६२० ॥ </div>
					<div class="shloka">पश्येदात्मानमित्यादि वाक्यं यत्स्याद्विधायकम् । <br />ज्ञानकर्तव्यतायां तन्नियोज्यपुरुषं प्रति ॥ ६२१ ॥ </div>
					<div class="shloka">स्वव्यापारेऽनपेक्ष्यैव वस्तुवृत्तं  वचो यतः । <br />नियुङ्के पुरुषं तस्माद्वस्तुवृत्तं सुदुर्लभम् ॥ ६२२ ॥ </div>
					<div class="shloka">स्वशकत्यननुरूपं चेत्कार्यं वाक्यशतैरपि । <br />नियुक्तोऽपि न तत्सिद्धावलं शक्ये स हीश्वरः ॥ ६२३ ॥ </div>
					<div class="shloka">अभिधाश्रुतितत्सिद्धौ व्यापृच्छेत प्रयत्नतः । <br />विधिवाक्यानुगामित्वान्नार्थस्पृक्स्यात्स्वतन्त्रतः ॥ ६२४ ॥ </div>
					<div class="shloka">स्वमांसान्यपि खादन्ति नियोगानतिलङ्गिनः ॥ ६२५ ॥ </div>
					<div class="shloka">जहत्यपि प्रियान्प्राणाञ्शक्यार्थत्वात्ततोऽपि हि । <br />अशक्ये विनियुक्तोऽपि कृष्णलाञ्श्रपयेदिति ॥ ६२६ ॥ </div>
					<div class="shloka">सर्वात्मनाऽप्यसौ कुर्वन्कुर्यात्तस्करकन्दुवत् ॥ ६२७ ॥ </div>
					<div class="shloka">न चोपासान्तराधीनो ब्रह्मज्ञानोदयो भवेत् । <br />तं यथा, तं तमेवेति न्यायदृब्धश्रुतेः स्मृतेः ॥ ६२८ ॥ </div>
					<div class="shloka">नार्थस्पृग्भावना चेत्स्याद्ब्रह्मधीजन्मने न सा । <br />स्वभ्यस्ता राजती नो धीः शुक्तिकाज्ञानजन्मने ॥ ६२६ ॥ </div>
					<div class="shloka">द्रष्टव्यश्चेद्भवेदात्मा स्यान्नियोगस्तदाऽऽत्मनि । <br />निषेधाद्दर्शनस्येह न नियोगोऽस्त्यतः परे ॥ ६३० ॥ </div>
					<div class="shloka">नियोगानुप्रवेशेन वस्तुतत्त्वं प्रबोध्यते । <br />न हि विध्यनपेक्षस्य प्रामाण्यमनुवादिनः ॥ ६३१ ॥ </div>
					<div class="shloka">नैवं यतः क्रियैवेह चोदनाभिर्विधीयते । <br />स्वव्यापारे यतस्ताभिर्नियोक्तुं शक्यते पुमान् । <br />द्रव्यस्वरूपेऽसाध्यत्वात्कथं ताभिः प्रवर्त्यते ॥ ६३२ ॥ </div>
					<div class="shloka">न चापीहात्मविज्ञानं चोदनाभिर्विधीयते । <br />स्वाध्यायोऽध्येतव्य इति ह्येतस्मात्तस्य सिद्धितः ॥ ६३३ ॥ </div>
					<div class="shloka">कर्मावबोधो न यथा नियोगान्तरमीक्षते । <br />तथैवात्मावबोधोऽपि न नियोगान्तराद्भवेत् ॥ ६३४ ॥ </div>
					<div class="shloka">स्यादेतदात्मबोधस्य नियोगविरहाद्यदि । <br />पुमर्थकारिता पुम्भिर्लभ्यते न तु लभ्यते ॥ ६३५ ॥ </div>
					<div class="shloka">नियोगैकाधिगम्यत्वाज्ज्ञानकार्यस्य नान्यतः । <br />प्रमान्तरादिदं सिध्येन्नापि स्यादभिधानतः ॥ ६३६ ॥ </div>
					<div class="shloka">नैतदेवं यतो नेह ज्ञेयार्थव्याप्तिमात्रतः । <br />फलान्तरं प्रबोधस्य किञ्चित्सम्भाव्यतेऽण्वपि ॥ ६३७ ॥ </div>
					<div class="shloka">अन्तरेण नियोगं च स्वात्मबोधस्य सिद्धितः । <br />स्वाध्यायोऽध्येतव्य इति ब्रूहि स्यात्किं नियोगतः ॥ ६३८ ॥ </div>
					<div class="shloka">नैवं यतोऽन्यदेवेदं विज्ञानान्तरमात्मनि । <br />सोपायं कार्यमित्येवं चोद्यते केवलं परम् ॥ ६३९ ॥ </div>
					<div class="shloka">शब्दाज्जनितविज्ञानाद् व्यतिरिक्तं परात्मगम् ॥ ६४० ॥ </div>
					<div class="shloka">न हि शब्दसमुत्थेन ब्रह्म ज्ञानेन शक्यते । <br />तस्यावाक्यार्थरूपत्वात्परिच्छेत्तुं घटादिवत् ॥ ६४१ ॥ </div>
					<div class="shloka">नानापदार्थसंसर्गलक्षणोऽयं यतः स्मृतः । <br />वाक्यार्थो वाक्यविद्भिर्हि प्रमावाक्यं च नो मतम् । <br />तस्य चाविषयत्वात्तु ब्रह्मावाक्यार्थरूपभृत् ॥ ६४२ ॥ </div>
					<div class="shloka">विज्ञानान्तरगम्यं तदभ्युपेयं बलादपि । <br />न चेद्वाक्योत्थविज्ञानग्राह्यं ब्रह्माभ्युपेयते । <br />नाम्नायार्थो भवेत्तर्हि नैवं वेदार्थ एव च ॥ ६४३ ॥ </div>
					<div class="shloka">कथं वेदार्थतैतस्य न चेद्वाक्यार्थ इष्यते ॥ ६४४ ॥ </div>
					<div class="shloka">पुंव्यापाराधीनत्वान्न नियोगादयं भवेत् । <br />पदार्थानन्वयान्नापि वाक्योत्थो बोध आत्मनि ॥ ६४५ ॥ </div>
					<div class="shloka">तदन्वयेऽपि नैवायं वाक्यार्थत्वं समश्नुते । <br />सामान्यमात्रवाचित्वे पदानां सङ्क्षयो यतः ॥ ६४६ ॥ </div>
					<div class="shloka">पदार्थव्यतिरेकेण न चावाक्यार्थवाचकः । <br />अतोऽवाक्यार्थरूपोऽयं योऽहं ब्रह्मेति निश्चयः ॥ ६४७ ॥ </div>
					<div class="shloka">नियोगानुप्रवेशेन वस्तुतत्त्वमितीरितम् । <br />यत्तस्य परिहाराय श्लोकोऽस्माभिर्यथोदितः ॥ ६४८ ॥ </div>
					<div class="shloka">इदं ज्ञेयमिदं ज्ञानं ज्ञाताऽस्मीति विभागतः । <br />सर्वदा दर्शनात्तावन्नाविद्याऽस्यैषु विद्यते ॥ ६४९ ॥ </div>
					<div class="shloka">चिन्मात्रव्यतिरेकेण सर्वप्रत्ययसाक्षिणः । <br />रूपान्तरं न सम्भाव्यं प्रमाभासात्तथा ह्नुतिः ॥ ६५० ॥ </div>
					<div class="shloka">हानोपादानहीनोऽयं तत्साक्षित्वात्स्वतो ध्रुवः । <br />द्रष्ट्रादिसाक्षिताऽप्यस्य तत्कारणसमाश्रयात् ॥ ३५१ ॥ </div>
					<div class="shloka">इदं वेद्मि न वेद्मीदमिति बुद्धिर्विवर्तते । <br />प्रत्यभिज्ञाश्रया सा स्याद् द्रष्टैवोभयरूपभाक् ॥ ६५२ ॥ </div>
					<div class="shloka">निर्विभागात्मकत्वात्तु सर्वकोशातिवर्तिनः । <br />रूपं नानात्मवन्न्याय्यं प्रत्यभिज्ञासमाश्रयम् ॥ ६५३ ॥ </div>
					<div class="shloka">प्रतिस्मृत्यान्यतः प्राप्तं रूपं यत्पारिणामिकम् । <br />ज्ञाता प्रत्यभिजानाति प्रत्यक्षार्थोपसंस्कृतः ॥ ६५४ ॥ </div>
					<div class="shloka">बुद्धेः स्यादपराधोऽयं यद्बाह्यार्थानुकारिता । <br />प्रत्यक्त्वं चिन्निभत्वं च कौटस्थ्यान्नायमात्मनि ॥ ६५५ ॥ </div>
					<div class="shloka">अन्वयव्यतिरेकाभ्यां जाग्रत्स्वप्नसुषुप्तिसु । <br />बाह्यं निरस्य धीरूपं चिन्मात्रात्मावभासया । <br />धियोपलक्ष्यावाक्यार्थं सर्वदाऽव्यभिचारतः ॥ ६५६ ॥ </div>
					<div class="shloka">व्यभिचारिणश्च बाधेन तत्त्वमस्यादिरूपिणी । <br />दहन्त्यखिलमज्ञानं बोधयत्येव केवलम् ॥ ६५७ ॥ </div>
					<div class="shloka">सामानाधिकरण्यादेर्घटेतरखयोरिव । <br />व्यावृत्तेः स्यादवाक्यार्थः साक्षान्नस्तत्त्वमर्थयोः ॥ ६५८ ॥ </div>
					<div class="shloka">वाक्यादेवमवाक्यार्थो यस्मात्साक्षात्प्रसिध्यति । <br />अन्यदेवेदमित्यादि सर्वं स्यात्तुषकण्डनम् ॥ ६५९ ॥ </div>
					<div class="shloka">अज्ञानमन्यथाज्ञानं संशयज्ञानमेव च । <br />घटादावेव तद्दृष्टं न ज्ञातृज्ञानसाक्षिषु ॥ ६६० ॥ </div>
					<div class="shloka">अज्ञानादि त्रयं तावत्प्रत्ययेऽपि न विद्यते । <br />तस्य ह्यव्यवधानेन प्रत्यक्षान्नान्यमानता ॥ ६६१ ॥ </div>
					<div class="shloka">ज्ञातुरव्यवधानेन संशयो निश्चयोऽपि वा । <br />प्रत्ययः प्रथते यस्मान्न मानान्तरकाङ्क्ष्यतः ॥ ६६२ ॥ </div>
					<div class="shloka">अज्ञानादि त्रयं तावज्ज्ञातर्यपि न विद्यते । <br />किमङ्ग सर्वदाऽलुप्तचक्षुष्यात्मनि केवले ॥ ६६३ ॥ </div>
					<div class="shloka">निर्धूताशेषभेदोऽयमवाक्यार्थात्मकस्तथा । <br />सुषुप्ते गम्यतेऽस्माभिर्नानृतं श्रुतिगौरवात् ॥ ६६४ ॥ </div>
					<div class="shloka">सर्वदा चात्मरूपत्वाद् व्यभिचारादनात्मनः । <br />ब्रह्मात्मनि स्वतः सिद्धं ज्ञानं मोहापनोदि यत् ॥ ६६५ ॥ </div>
					<div class="shloka">ज्ञाताज्ञातविभागोऽस्मिंज्ञानाज्ञानात्मता तथा । <br />ज्ञात्रज्ञातृत्वमप्येवं स्वतः सिद्धेर्न साक्षिणः ॥ ६६६ ॥ </div>
					<div class="shloka">स्वव्यापारे नियोगोऽपि नियुङ्क्ते पुरुषं बलात् । <br />यथाभूतार्थता बुद्धेर्वास्तवी न तु पौरुषी ॥ ६६७ ॥ </div>
					<div class="shloka">इदमेवमदो नेति यथैवार्थमृते विधिम् । <br />वेत्ति तत्त्वमसीत्येवं किं न वेत्त्यभिधाश्रुतेः ॥ ६६८ ॥ </div>
					<div class="shloka">क्रियायां विधिसम्पातः कर्त्रादिषु न सिद्धितः । <br />न चानेकार्थतैकस्य वाक्यस्य भवतेष्यते ॥ ६६९ ॥ </div>
					<div class="shloka">प्रत्यक्षादेव भेदोऽयमभिधाननियोगयोः । <br />तस्य चेद् व्यभिचारित्वं व्यर्थं सर्वज्ञभाषितम् ॥ ६७० ॥ </div>
					<div class="shloka">कर्तुः क्रियायां स्वातन्त्र्यं वस्तुवृत्ते ह्यनीश्वरः । <br />वस्तुवृत्तं च नो मुक्तिः क्रियातश्चेदनित्यता ॥ ६७१ ॥ </div>
					<div class="shloka">यथावस्तु हि या बुद्धिः सम्यग्ज्ञानं तदेव नः । <br />पौरुषायासमात्रोत्थमज्ञानं रजतादिवत् ॥ ६७२ ॥ </div>
					<div class="shloka">वस्तुमात्रानुरोधित्वात्सम्यग्ज्ञानस्य दुष्करम् । <br />नियोगानुप्रवेशेन वस्तुतत्त्वावबोधनम् ॥ ६७३ ॥ </div>
					<div class="shloka">नियोगानुप्रवेशे वा होतोर्व्याप्तिः प्रदर्श्यताम् । <br />गमकत्वमृते व्याप्तिं नैव हेतोः प्रसिध्यति ॥ ६७४ ॥ </div>
					<div class="shloka">विधिशून्यस्य वाक्यस्य प्रामाण्यं प्रत्यगात्मनि । <br />येषां प्रकाश्यत इति न तेषां मतिरीदृशी ॥ ६७५ ॥ </div>
					<div class="shloka">प्रकाश्यत्वाश्रयश्चायं व्यापारः सर्व एव च । <br />तस्मिन्नसति तन्मिथ्या यदेतद्भवतेरितम् ॥ ६७६ ॥ </div>
					<div class="shloka">अस्थूलाशब्दतावादिप्रकाश्यत्वादि कुप्यति । <br />नियोगानुप्रवेशेन यदि वस्तु प्रकाश्यते ॥ ६७७ ॥ </div>
					<div class="shloka">न चाप्रमाणता तस्य नियोगोत्सङ्गसंश्रयात् । <br />एवमप्यप्रमाणं चेन्नियोगोऽविषयो भवेत् ॥ ६७८ ॥ </div>
					<div class="shloka">अदृश्यं पश्य इत्येवं नियुक्तोऽपि न शक्नुयात् । <br />शक्नुयात् स नियोगाच्चेत्कुर्यात्तस्करकन्दुवत् ॥ ६७६ ॥ </div>
					<div class="shloka">विदितेतरातिरेकित्वाद् ब्रह्मरूपानुवादिभिः । <br />नियोगगर्भवचनैः पश्येदिति विरुध्यते ॥ ६८० ॥ </div>
					<div class="shloka">विज्ञातारमरे केन विजानीयादिति श्रुतेः । <br />न दृष्ठेरिति दृश्यत्वं नियोगैरेव वार्यते ॥ ६८१ ॥ </div>
					<div class="shloka">सदावगतिरूपस्य ज्योतिश्चक्रावभासिनः । <br />स्वयञ्ज्योतिःस्वभावस्य न्याय्यं तस्मान्न दर्शनम् ॥ ६८२ ॥ </div>
					<div class="shloka">द्रश्ट्रा चेद् दृश्यते दृश्यं प्रत्यक्षाविषयः कथम् । <br />कर्मकर्तृत्वमेकस्य दोषो ब्रह्मात्मदर्शने ॥ ६८३ ॥ </div>
					<div class="shloka">अदृष्टं तदकर्मत्वात्कौटस्थ्यान्नापि दृष्टिकृत् । <br />जन्यादिविक्रियाषट्कनिषेधोऽप्येवमर्थवान् ॥ ६८४ ॥ </div>
					<div class="shloka">प्रमातृत्वादिभेदेन यत्स्वरूपं प्रतीयते । <br />तत्प्रकाश्यत इत्याहुरप्रकाशस्वरूपतः ॥ ६८५ ॥ </div>
					<div class="shloka">प्रमातैव प्रमेयं चेत्प्रमाणं प्रमितिस्तथा । <br />स्वरूपाच्चैकरूपत्वान्न तदेभिर्निरुच्यते ॥ ६८६ ॥ </div>
					<div class="shloka">प्रामाण्यमनुवादानां न चेत्स्वविषये मतम् । <br />पयोगुणस्य सम्बन्धो न प्राप्नोति जुहोतिना ॥ ६८७ ॥ </div>
					<div class="shloka">स्वर्गेणैवाभिसम्बन्धः पयसश्चेदनुत्तरम् । <br />स्वर्गस्य सिद्धये नालं द्रव्यमात्रं पयो यतः ॥ ६८८ ॥ </div>
					<div class="shloka">प्रणयः साधनत्वं च प्राप्तं तस्मादनूद्यते । <br />विशिष्टोपाश्रयं द्रव्यमतोऽलं पशुसिद्धये ॥ ६८९ ॥ </div>
					<div class="shloka">गोदोहनस्य भिन्नत्वाद्भिन्नं चेत्साधनं मतम् । <br />प्राप्ता प्रणयतीत्यस्य साध्यभेदाद्विभिन्नता ॥ ६९० ॥ </div>
					<div class="shloka">हानोपादानशून्यत्वादप्रामाण्यं मतं यदि । <br />ब्रह्मास्मीति परिज्ञानमप्रमाणं प्रसज्यते ॥ ६९१ ॥ </div>
					<div class="shloka">आत्मत्वादनुपादेयमनन्यत्वादहेयता । <br />अभिधाश्रुतेश्चेदेतत्किमन्यत्प्रार्थ्यते विधेः ॥ ६९२ ॥ </div>
					<div class="shloka">अनूक्तेरपि मानत्वं नैव ध्वाङ्क्षैर्विलुप्यते । <br />नियोगानुप्रविष्टत्वाद्यथैवेहाभिधाश्रुतेः ॥ ६९३ ॥ </div>
					<div class="shloka">एवं च सति दृष्टान्तो भवतां नोपपद्यते । <br />नियोगादेव विज्ञानमित्येवं नियमः कुतः ॥ ६९४ ॥ </div>
					<div class="shloka">वादानुवादयोरर्थो यदि भिन्नः प्रतीयते । <br />अगतार्थाधिगन्तृत्वादस्त्वनूक्तेः प्रमाणता ॥ ६९५ ॥ </div>
					<div class="shloka">अन्वक्षं भिन्नरूपा धीरिह वादानुवादयोः । <br />अपूर्वाधिगतिः पूर्वमिह बुद्धावबोधनम् ॥ ६९६ ॥ </div>
					<div class="shloka">मृगतोयादिवन्मिथ्या यद्यनूक्तेर्भवेन्मतिः । <br />विधेर्निर्विषयत्वं वः सर्वत्रैव प्रसज्यते ॥ ६९७ ॥ </div>
					<div class="shloka">स्वाभिधेयं निराकाङ्क्षो ह्यनुवादः प्रबोधयेत् । <br />तत्र चेदप्रमाणं स्यात्स्यात्तदुच्चारणं वृथा ॥ ६९८ ॥ </div>
					<div class="shloka">साकाङ्क्षत्वानुवादत्वे कुतश्चावगते त्वया । <br />अप्रामाण्यान्न चेत्ताभ्यां विधेयप्रक्षयाद्विधेः ॥ ६९९ ॥ </div>
					<div class="shloka">स्वशब्दानभिधेयं यत्तदेवापेक्षते पदम् । <br />स्वार्थे तदप्रमाणं चेद्वाक्यार्थस्यान्वयः कुतः ॥ ७०० ॥ </div>
					<div class="shloka">अप्रमाणमिति ज्ञानं कस्मादज्ञायि कथ्यताम् । <br />विद्यमानोपलम्भानि न ह्यभावं प्रमिण्वते ॥ ७०१ ॥ </div>
					<div class="shloka">परस्वभावविध्वंसवर्त्मनैवात्मवस्तुनः । <br />वक्ष्यत्यवगतिं चोर्ध्वं विधिनैवेति दुस्थितम् ॥ ७०२ ॥ </div>
					<div class="shloka">व्यावृत्तिः परतोऽभावो न च तस्येन्द्रियेण हि । <br />सम्बन्धोऽस्ति ततो भेदः प्रमाणैर्नोपलभ्यते ॥ ७०३ ॥ </div>
					<div class="shloka">प्रमाऽभावस्वरूपत्वान्नाप्यभावाद्भिदेष्यते । <br />संवित्त्यभावो नैवेह प्रकाशयति किञ्चन ॥ ७०४ ॥ </div>
					<div class="shloka">इति स्वाभिमतं सर्वं तेन चास्य विरुद्धता । <br />वस्तुवृत्तानुरोधेन व्यापारः फलवानिह ॥ ७०५ ॥ </div>
					<div class="shloka">न कुलालवशाद् व्योम शरावायाप्यलं यतः । <br />आत्मज्ञानं प्रसिद्धं चेद्विधेरेव विधिः कुतः । <br />अथाप्रसिद्धं नितरां विधिर्नैवोपपद्यते ॥ ७०६ ॥ </div>
					<div class="shloka">कैवल्यकारिता बुद्धेर्नियोगादेव चेद्भवेत् । <br />नियोगार्थावगतये नियोगोऽन्योऽपि मृग्यताम् ॥ ७०७ ॥</div>
					<div class="shloka">तत्त्वमस्यादिवाक्योत्थं विज्ञानं स्वफलं स्वतः । <br />अतोऽवगम्यतेऽस्माभिस्तृप्त्याख्यफलवद्भुजेः ॥ ७०८ ॥ </div>
					<div class="shloka">स्वाध्यायोऽध्येतव्य इति विध्यन्तरमृते यथा । <br />विध्यर्थावगमस्तद्वदस्त्विहाप्यभिधाश्रुतेः ॥ ७०९ ॥ </div>
					<div class="shloka">नियोगविरहादस्य यद्यर्थावगमो मृषा । <br />इहापि तदमानत्वमभिधानश्रुतेरिव ॥ ७१० ॥ </div>
					<div class="shloka">भवेद्विध्यनुकूला वा अभिधा यदि वा विधिः । <br />अभिधावर्त्मयायी स्यात्तत्र दोषगुणाविमौ ॥ ७११ ॥ </div>
					<div class="shloka">स्याद् द्युलोकाग्निवज्ज्ञानं यदि विध्यनुरोधिनी । <br />अभिधाश्रुतिरदृष्टार्था सम्यग्ज्ञानं तु दुर्लभम् ॥ ७१२ ॥ </div>
					<div class="shloka">अथाभिधानुरोधी स्यान्नियोगोऽयं तथापि च । <br />अभिधानुविधायित्वाद्विध्यर्थोऽत्र सुदुर्लभः ॥ ७१३ ॥ </div>
					<div class="shloka">प्राक्तु वाक्यार्थविज्ञानात्तन्निविष्टपदार्थयोः । <br />अन्वयव्यतिरेकाख्यविवेकाय विधिर्भवेत् ॥ ७१४ ॥ </div>
					<div class="shloka">वाक्यार्थप्रतिपत्तौ हि पदार्थाज्ञानमेव च । <br />प्रतिबन्धो यतस्तस्मादन्वयाद्यवलोकनम् ॥ ७१५ ॥ </div>
					<div class="shloka">वाक्यार्थज्ञानकाले यः पदार्थो नैव विद्यते । <br />कर्तव्यः कारकापेक्षो विधेयः स न संशयः ॥ ७१६ ॥ </div>
					<div class="shloka">विपरीतस्ततो यस्तु वाक्यादेवावगम्यते । <br />नित्योऽकर्मविमुक्तः सन्न विधेयः कथञ्चन ॥ ७१७ ॥ </div>
					<div class="shloka">स्वसिद्धेः कारणं नान्यज्ज्ञानमज्ञानहानये । <br />यस्मादपेक्षते तस्मान्न निदिध्यासनाय तत् ॥ ७१८ ॥ </div>
					<div class="shloka">सिद्धिमप्यात्मकार्यस्य कारणं सिद्धये न चेत् । <br />विध्यपेक्षं तदेव स्यान्न स्वसिद्धिप्रकाशकम् ॥ ७१६ ॥ </div>
					<div class="shloka">तस्मात्कूटस्थविज्ञानं प्रत्याख्याताखिलद्वयम् । <br />आनन्दं ब्रह्मणो विद्वान्न बिभेति कुतश्चन ॥ ७२० ॥ </div>
					<div class="shloka">ब्रह्मणो ब्राह्मणस्येति भेदश्चात्रौपचारिकः । <br />राहोः शिरोवन्मुख्यस्तु नैव स्यान्निर्गुणत्वतः ॥ ७२१ ॥ </div>
					<div class="shloka">महिमा ब्राह्मणस्यैष हानिवृद्धिविवर्जितः । <br />स्वतः सिद्धेर्विजानंस्तं न बिभेति कुतश्चन ॥ ७२२ ॥ </div>
					<div class="shloka">विद्वान्सन्न बिभेतीति विद्याकालं भवेत्फलम् । <br />न तु स्वर्गादिवत्प्राप्यं भुञ्जानस्तृप्यतीतिवत् ॥ ७२३ ॥ </div>
					<div class="shloka">यतोऽविद्यातिरेकेण प्रतिबन्धो न विद्यते । <br />तन्नाशानन्तरां मुक्तिं विद्वानिति ततोऽवदत् ॥ ७२४ ॥ </div>
					<div class="shloka">भयहेतुर्द्वयं यस्मात्तच्चाविद्यासमुद्भवम् । <br />प्लुष्टायां विद्यया तस्यां न कुतश्चन भीर्भवेत् ॥ ७२५ ॥ </div>
					<div class="shloka">परमात्मधियैतस्मिन्प्रत्यगात्मनि केवले । <br />निरस्तायामविद्यायां भयं नास्ति कुतश्चन ॥ ७२६ ॥ </div>
					<div class="shloka">निर्धूतपदवाक्यार्थमित्येवं प्रतिपत्तये । <br />यतो वाचो निवर्तन्ते इत्येवं वचनं श्रुतेः ॥ ७२७ ॥ </div>
					<div class="shloka">तथा मनोविकल्पानां निषेधाय परात्मनि । <br />धिया सहेत्यतो वक्ति श्रुतिर्याथात्म्यबोधिनी ॥ ७२८ ॥ </div>
					<div class="shloka">निषिध्य नायमात्मेति भिन्नमात्मोपलम्भनम् । <br />अनन्यानुभवं ब्रह्म यमेवेत्याह नः श्रुतिः ॥ ७२९ ॥ </div>
					<div class="shloka">प्रत्यग्ब्रह्मावसायित्वाद्भेदानां रज्जुसर्पवत् । <br />उदाहारि ततः श्रुत्या ह्ययं श्लोको मनोमये ॥ ७३० ॥ </div>
					<div class="shloka">विद्वानेव परं ब्रह्म आत्मनाऽऽत्मानमद्वयम् । <br />न बिभेत्येकलोऽद्वन्द्वो भयहेतोरसम्भवात् ॥ ७३१ ॥ </div>
					<div class="shloka">ननु साध्वक्रिया हेतुः पापानुष्ठानमेव च । <br />इत्येतस्य निषेधार्थमेतं हेत्युच्यतेऽधुना ॥ ७३२ ॥ </div>
					<div class="shloka">नैतमेवंविदं यस्माद्वावेतीहावधारणे । <br />न तपत्यन्तकाले तमकर्तृत्वात्मवेदिनम् ॥ ७३३ ॥ </div>
					<div class="shloka">क्रियाफलस्य सर्वस्य कर्तृगामित्वकारणात् ॥ ७३४ ॥ </div>
					<div class="shloka">धिङ्मां योऽहं शुभं कर्म जीवन्नाकरवं क्वचित् । <br />अकार्षं च सदा पापं ह्यतो भयमुपस्थितम् ॥ ७३५ ॥ </div>
					<div class="shloka">अस्मद्धेतोर्महांस्तापोऽविद्यासंवीतचेतसाम् । <br />जायते मृतिकाले हि हिक्किकावशवर्तिनाम् ॥ ७३६ ॥ </div>
					<div class="shloka">फलस्यायं स्वभावो हि यत्स्वकर्त्रनुगामिता । <br />अतो न तपतो ज्ञोत्थावकर्तारं शुभाशुभौ ॥ ७३७ ॥ </div>
					<div class="shloka">कस्मान्न तपतस्तौ चेद्धर्माधर्मौ विपश्चितम् । <br />कौटस्थ्यादद्वयत्वाच्च प्लुष्यत्येव शुभाशुभे ॥ ७३८ ॥ </div>
					<div class="shloka">स य एवं यथोक्तार्थं विद्वानेते शुभाशुभे ॥ ७३९ ॥ </div>
					<div class="shloka">साधुकर्माक्रिया या च पापानुष्ठानमेव च । <br />अकर्ताऽस्मीति विज्ञानहुताशेनाञ्जसा द्रुतम् ॥ ७४० ॥ </div>
					<div class="shloka">दग्ध्वा निरन्वये कृत्वा ह्यात्मानं स्पृणुते यतः । <br />स्पृणोतिर्बलकर्माऽयमात्मानं बलयत्यतः ॥ ७४१ ॥ </div>
					<div class="shloka">अविद्यासंश्रयादात्मा बलीयानपि दुर्बलः । <br />अविद्या राजयक्ष्माऽस्य कार्श्यमेति तया यतः । <br />ध्वस्तायां विद्यया तस्यामात्मानं बलयत्यतः ॥ ७४२ ॥ </div>
					<div class="shloka">बोधेनेव निरस्तायां निद्रायां स्वप्नदर्शनम् । <br />बुद्धात्मशेषतामेति तथेहैकलशेषताम् ॥ ७४३ ॥ </div>
					<div class="shloka">अथवा एष एवोभे सत्यादृश्यादिलक्षणः । <br />शुभाशुभे यतस्तस्मादात्मानं बलयत्ययम् ॥ ७४४ ॥ </div>
					<div class="shloka">लिङ्गदेहाश्रितं कार्श्यं तच्च कर्मनिबन्धनम् । <br />कर्म कर्त्रादिसम्भूतं कर्त्राद्यज्ञानहेतुकम् ॥ ७४५ ॥ </div>
					<div class="shloka">अहं ब्रह्मेत्यतो ज्ञानाद्ध्वस्तायां प्रत्यगात्मनि । <br />कार्श्यहेतावविद्यायामेकत्वाद्बलयत्ययम् ॥ ७४६ ॥ </div>
					<div class="shloka">स्वतो बुद्धं स्वतः शुद्धं स्वतो मुक्तं यथोदितम् । <br />वेदैवं यः स्वमात्मानं फलं तस्येदृशं स्मृतम् ॥ ७४७ ॥ </div>
					<div class="shloka">इतीत्युक्तपरामर्शो ब्रह्मणोऽद्वयरूपिणः । <br />साक्षात्तद्बोधहेतुत्वाद्वल्ली ह्युपनिषद्भवेत् ॥ ७४८ ॥ </div>
					<div class="shloka">विद्यैवोपनिषज्ज्ञेया तयैवोपेत्य निर्द्वयम् । <br />विन्दते निर्भयात्मानं तस्मादुपनिषत्स्मृता ॥ ७४९ ॥ </div>
					<div class="shloka">इमां वल्लीं तु तादर्थ्यात्परब्रह्मविदो गुणात् । <br />सदोपनिषदित्यूचुस्त्यक्तसर्वैषणाः शुभाम् ॥ ७५० ॥ </div>
					<div class="endCredits">इति नवमोऽनुवाकः ॥ ९ ॥ </div>
				</div>
				<hr>
				<div class="endCredits">इति ब्रह्मवल्ल्या वार्तिकानि समाप्तानि ॥ </div>
			</div>






<!-- div #main-navbar .main-navbar .main-navbar-fixed-top -->

        <div id="main-sidebar" class="main-sidebar main-sidebar-right">
            <div id="main-sidebar-wrapper" class="main-sidebar-wrapper">
               <div class="section">
			   		<h3> ॥ प्रथमोऽध्यायः ॥ </h3>
			   </div>
			   <hr>
                <nav>
                    <ul>
                        <li class="close-sb"><a href="#001">॥ प्रथमोऽनुवाकः  ॥</a></li>
                       
                        <li class="close-sb"><a href="#002">॥ द्वितीयोऽनुवाकः ॥</a></li>
             
                        <li class="close-sb"><a href="#003">॥ तृतीयोऽनुवाकः  ॥</a></li>
                    
                        <li class="close-sb"><a href="#004">॥ चतुर्थोऽनुवाकः   ॥</a></li>
                     
                        <li class="close-sb"><a href="#005">॥ पञ्चमोऽनुवाकः ॥</a></li>
                     
                        <li class="close-sb"><a href="#006">॥ षष्ठोऽनुवाकः  ॥</a></li>
                        
                        <li class="close-sb"><a href="#007">॥सप्तमोऽनुवाकः ॥</a></li>
                          
                        <li class="close-sb"><a href="#008">॥ अष्टमोऽनुवाकः  ॥</a></li>
                          
                        <li class="close-sb"><a href="#009">॥ नवमोऽनुवाकः ॥</a></li>
                             
                    </ul>
                </nav>
            </div>
        </div>

<!-- #main-sidebar .main-sidebar .main-sidebar-right -->

        <script src="https://ajax.googleapis.com/ajax/libs/jquery/1.11.2/jquery.min.js"></script>
        <script src="https://ajax.googleapis.com/ajax/libs/jqueryui/1.11.4/jquery-ui.min.js"></script>
        <script src="dist/jquery.simpler-sidebar.min.js"></script>
		<div id="main-navbar" class="main-navbar main-navbar-fixed-top">
            <div class="main-navbar-content">
                <div id="toggle-sidebar" class="icon right" title="Sidebar Menu">
                    <img alt="menu" src="assets/menu32@64.png" width=24px height="24px">
                </div>
            </div>
        </div>
        <script>
            $(document).ready(function() {
                $('#main-sidebar').simplerSidebar({
                    opener: '#toggle-sidebar',
                    animation: {
                        easing: "easeOutQuint"
                    },
                    sidebar: {
                        closingLinks: '.close-sb'
                    }
                });
            });
        </script>


			<a href="#index" aline="center"><font size="3"> Back to Top </font></a>
			
			</div>
		</div>
	</span>
</body>
</html>
