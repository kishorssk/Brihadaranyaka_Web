<!DOCTYPE html >
<html xmlns="http://www.w3.org/1999/xhtml">
<head>

<meta http-equiv="Content-Type" content="text/html; charset=UTF-8">
<title> बृहदारण्यकोपनिषद्भाष्यवार्तिकम् </title>
<!-- Devanagari Font -->
<link rel="stylesheet" href="keyboard.css">
<link rel="stylesheet" href="loadfont.css">
<!-- Bootstrap links -->
<link rel="stylesheet" href="bootstrap-3.3.5-dist/css/bootstrap.css">
<link rel="stylesheet" href="bootstrap-3.3.5-dist/css/bootstrap.min.css">
<link rel="stylesheet" href="style.css">
<!-- Sidebar Menu -->
<link rel="stylesheet" type="text/css" href="https://cdnjs.cloudflare.com/ajax/libs/normalize/3.0.3/normalize.min.css">
<link rel="stylesheet" type="text/css" href="assets/style.css">

</head>

<body>
	<span> 
		<div class="header_top">  
			<div class="col-xs-1">
				<a href="index.html"><span class="glyphicon glyphicon-home" title="Home"></span></a>
			</div>
		श्रीमत्सुरेश्वराचार्यविरचितं बृहदारण्यकोपनिषद्भाष्यवार्तिकम् । 
		</div>
		<div class="row">
			<div class="col-xs-12" id="index">
				<h3><font color="red"> श्रीमत्सुरेश्वराचार्यविरचितंबृहदारण्यकेपनिषद्भाष्यवार्तिकम् ।</font></h3>
				<div class="verse">स्वाविद्याविभवप्रसूतविपुलद्वैतप्रपञ्चाहित-<br />स्पष्टभ्रान्तितिरोहितात्ममतयो यं भागशो मन्वते ।।</div>
<div class="verse">निर्भागं सकलभिधानमननव्यापारदूरस्थितं <br />वन्दे नन्दितविश्चमव्ययमजं भक्त्या तमेकं विभुम् ।। १ ।।</div>
<div class="verse">यां काण्वोपनिषच्छलेन सकलाम्नायार्थसंशोधिर्नी<br />संचक्रुर्गुरवोऽनुवृत्तगुरवो वृत्तिं सतां शान्तये ।। </div>
<div class="verse">अर्थाविष्करणं कुतार्किककृताशङ्कासमुच्छित्तये <br />तस्या न्यायसमाश्रितेन वचसा प्रक्रम्यते लेशतः ।। २ ।।</div>
<div class="verse">अत्र षोपनिषच्छब्दो ब्रह्मविद्यैकगोचरः।।<br />तत्रैव चास्य सद्भावादभिधार्थस्य तत्कुतः।। ३ ।।</div>
<div class="verse">उपोपसर्गः सामीप्ये तत्प्रतीचि समाप्यते ।। <br />त्रिविधस्य सदर्थस्य निशब्दोऽपि विशेषणम् ।। ४ ।।</div>
<div class="verse">उपनीयेममात्मानं ब्रह्मापास्तद्वयं यतः।।<br />निहन्त्यविद्यं तज्जं त तस्मादुपनिषद्भवेत् ।। ५ ।।</div>
<div class="verse">निहत्यानर्थमूलं स्वाविद्यां प्रत्यक्तया परम् ।।<br />गमयत्यस्तसंभेदमतो वोपनिषद्भवेत् ।। ६ ।।</div>
<div class="verse">प्रवृत्तिहेतून्निःशेषांस्तन्मूलोच्छेदकत्वतः।।<br />यतोऽवसादयेद्विद्या तस्मादुपनिषन्मता ।। ७ ।।</div>
<div class="verse">यथोक्तविद्याबोधित्वाद्ग्रन्थोऽपि तदभेदतः।।<br />भवेदुपनिषन्नामा लाङ्गलं जीवनं यथा ।। ८ ।।</div>
<div class="verse">अरण्याध्ययनाच्चैतदारण्यकमितीर्यते ।।<br />बृहत्त्वाद्ग्रन्थतोऽर्थाच्च बृहदारण्यकं मतम् ।। ९ ।।</div>
<div class="verse">इत्यादिनामव्युत्पत्तिच्छद्मना प्रकृतोचितम् ।।<br />सर्वोपनिषदामाह मुक्तिमात्रं प्रयोजनम् ।। १० ।।</div>
<div class="verse">मिथोविरोधसिद्ध्यर्थं कर्मज्ञानाधिकारिणोः।।<br />संसार्रव्याविवृत्सुभ्य इत्युक्तिं भाष्यकृज्जगौ ।। ११ ।।</div>
<div class="verse">त्यक्ताशेषक्रियस्यैब संसारं प्रजिहासतः।।<br />जिज्ञासोरेव चैकात्म्यं त्रय्यन्तेष्वधिकारिता ।। १२ ।।</div>
<div class="verse">``एतमेवे''ति च तथा प्रत्यग्याथात्म्यवित्तेये ।। <br />सर्वकर्मत्यजं प्राह श्रुतिर्विद्याधिकारिणम् ।। १३ ।।</div>
<div class="verse">प्रत्यग्विविदिषासिद्ध्यै वेदानुवचनादयः।।<br />ब्रह्मावाप्त्यै तु तत्त्याग ईप्सन्तीतिश्रुतेर्बलात् ।। १४ ।।</div>
<div class="verse">उक्ताधिकारविषयप्रतिपत्त्यर्थमीरितम् ।।<br />संसारहेत्वितिवचः स्फुटन्यायोपबृंहितम् ।। १५ ।।</div>
<div class="verse">ऐकात्म्यविषयान्नान्यो वेदान्तवचसां यतः।।<br />लभ्यते विषयः कश्चित्तद्धीस्तस्मात्तमोपनुत् ।। १६ ।।</div>
<div class="verse">संसारकारणाविद्याध्वंसकृज्ज्ञानलब्धये ।। <br />प्रारब्धेयं प्रयत्नेन वेदान्तोपनिषत्परा ।। १७ ।।</div>
<div class="verse">प्रत्यग्याथात्म्यधीरेव प्रत्यगज्ञानहानिकृत् ।।<br />सा चाऽऽत्मोत्पत्तितो नान्यद्ध्वान्तध्वस्तावपेक्षते ।। १८ ।।</div>
<div class="verse">साधनं चाधिकारी च कर्मविज्ञानकाण्डयोः।।<br />मिथो विरोधतः सिद्धावधुना तत्र चोद्यते ।। १९ ।।</div>
<div class="verse">नन्वभ्युदयवन्मुक्तिं गृह्णीमो विधेलक्षणाम् ।।<br />कार्यं विना नाधिकारी नापीज्याफलसंगमः।। <br />लभ्यते लौकिकोऽपीह, किमङ्गाऽऽगमसंश्रयः ।। २० ।।</div>
<div class="verse">विधिलक्षणसिद्ध्यर्थं सन्ति वाक्यानि च श्रुतौ ।। २१ ।।<br />कुर्वाीत क्रतुमित्यादिर्विधिरभ्युदये यथा ।।<br />उपासीतेति च तथा मुक्तावपि समीक्ष्यते ।। २२ ।।</div>
<div class="verse">नाभ्युदयस्य मुक्तेश्च साध्यासोध्ये ध्रुवाध्रुवे ।।<br />वैलक्षण्यान्न युक्तेयं तुल्यसाधनता तयोः ।। २३ ।।</div>
<div class="verse">अन्यच्छ्रेयोऽन्यदुतैव प्रेयस्ते उभे नानार्थे पुरुषं सीनीतः।।<br />तयोः श्रेय आददानस्य साधु भवति हीयतेऽर्थाद्य उ प्रेयो वृणीते ।। २४ ।।</div>
<div class="verse">परीक्ष्य लोकान्कर्मचितान्ब्राह्मणो निर्वेदमायान्नास्त्यकृतः कृतेन ।।<br />तद्विज्ञानार्थं स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् ।। २५ ।।</div>
<div class="verse">नन्वभ्युदयवत्साध्या मुक्तिरप्राप्तरूपतः।।<br />मैवं, साध्याऽपि नो मुक्तिर्न त्वभ्युदयवद्यतः ।। २६ ।।</div>
<div class="verse">स्वतोमुक्तान्तरायस्य तमसो विद्यया हतेः।।<br />तत्कैवल्यमतः साध्यमुपचारात्प्रचक्षते ।। २७ ।।</div>
<div class="verse">चिकित्सयेव संप्राप्यं स्वास्थ्यं रोगार्दितस्य तु ।।<br />आत्माविद्याहतेर्बोधात्तत्कैवल्यमवाप्यते ।। २८ ।।</div>
<div class="verse">ब्रह्म वा इदमित्यादिर्ब्रह्मैवेति तथा श्रुतिः।।<br />सुषुप्तनरवच्छ्रुत्या बोध्योऽतोऽयं न कार्यते ।। २९ ।।</div>
<div class="verse">किमत्र विधिना कार्यमनृतत्रत्वहेतुतः।।<br />श्रुतोऽप्यनर्थकोऽत्र स्याद्विध्यर्थासंभवत्वतः।। ३० ।।</div>
<div class="verse">यच्चास्यासति कर्तव्ये नाधिकारो निरूप्यते ।।<br />तदप्यशेषतश्चोद्यमूर्ध्वमुन्मूलयिष्यते ।। ३१ ।।</div>
<div class="verse">पर आहाऽऽत्मनः स्वास्थ्यं श्रेयो यद्यभिवाञ्छसि ।। <br />कर्मभ्य एव तत्सिध्येच्छ्रुतत्वात्कर्मणः श्रुतौ ।। ३२ ।।</div>
<div class="verse">श्रुतौ स्मृतौ च विहितं कर्मैव श्रूयते यतः।। <br />न च कर्मातिरेकेण मुक्त्यभ्युदयसाधनम् ।। ३३ ।।</div>
<div class="verse">यत्नतो न्यायतः किंचित्पश्यामो वेदचक्षुषा।।<br />निषेधविधिमात्रत्वाद्वेदार्थस्येह सेर्वतः ।। ३४ ।।</div>
<div class="verse">ननु श्रुतौ पुरोक्तानि वाक्यानि बहुशो मया ।।<br />अविधायित्वतस्तेषां न न्याय्यं भवतोदितम् ।। ३५ ।।</div>
<div class="verse">आम्नायस्य क्रियार्थत्वाद्विधिनेति च सूत्रणात् ।।<br />विधिशेषतया तेषामेकवाक्यत्वसंभवे ।।३६ ।।</div>
<div class="verse">वचसामक्रियार्थानां वाक्यभेदप्रकल्पना ।।<br />गुर्वी स्यान्ननु कैवल्यं फलं नित्यमिहेष्यते ।। ३७ ।।</div>
<div class="verse">कथं नित्यं भवेत्तन्नो यदि स्यात्कर्मणः फलम् ।।<br />कर्मोत्थं न यतः किंचिद्ध्रुवं जगति वीक्ष्यते ।। ३८ ।।</div>
<div class="verse">तत्साधनेन चावश्यं भवितव्यमतो भवेत् ।।<br />पारिशेष्यादिह ज्ञानं वेदान्ते तत्प्रसिद्धितः ।। ३९ ।।</div>
<div class="verse">नैवं क्रियाभ्य एवास्या मुक्तेः सिद्धत्वहेतुतः।।<br />कुतः क्रियाभ्यः सिद्धिश्चेच्छृणु तद्भण्यते यतः ।। ४० ।।</div>
<div class="verse">निषिद्धकाम्ययोस्त्यागात्कर्मणोर्नित्यकर्मणः ।।<br />करणा, त्प्रत्यवायस्य हते,र्भोगेन च क्षयात् ।। ४१ ।।</div>
<div class="verse">शरीरारम्भकस्यै,वं मुक्तिः सिद्धाऽन्तरात्मनः ।। <br />विनाऽप्यैकात्म्यसंबोधात्कर्मणैवोक्तवर्त्मना ।। ४२ ।।</div>
<div class="verse">ननु चाऽऽत्मावबोधस्य ``निचाय्यो''ति फलं श्रुतम् ।।<br />``ब्रह्म वेदे''ति च तथानैवं तस्यार्थवादतः ।। ४३ ।।</div>
<div class="verse">फलोक्तेरर्थवादत्वं द्रव्यसंस्कारकर्मसु।।<br />सर्वत्र दर्शनाच्छास्रे पर्णमय्यां फलोक्तिवत् ।। ४४ ।।</div>
<div class="verse">आत्मनः कर्मशेषत्वात्तद्धियः कर्मशेषता ।।<br />विधिं त्वयाऽनिच्छताऽपि ह्यभ्युपेयाऽर्थवादता ।। ४५ ।।</div>
<div class="verse">नैवं तद्धेतुतद्रूपविरोधादितरेतरम् ।।<br />मुक्त्यभ्युदययोस्तस्मान्न सम्यग्भवतोदितम् ।। ४६ ।।</div>
<div class="verse">स्वरूपेऽवस्थितिर्मुक्तिरात्मनो भवतोच्यते ।।<br />काम्यादिवर्जनादिभ्यस्तस्याः सिद्धिश्च वर्ण्यते ।। ४७ ।।</div>
<div class="verse">तत्राऽऽत्मा किं स्वरूपे प्राङ्न स्थितो येन तत्स्थितौ ।।<br />हेतु व्यपेक्षते यत्नात्स्वरूपं हि न तद्भवेत् ।। ४८ ।।</div>
<div class="verse">स्वतोऽनवस्थितो यत्र हेतुना स्थाप्यते बलात् ।।<br />अथावस्थित एवायं किमर्थं हेतुमार्गणम् ।। ४९ ।।</div>
<div class="verse">कैवल्पेऽपि च तत्सक्तेरनिर्मोक्षः प्रसज्यते ।।<br />अतो निषिद्धकाम्यादिवर्जनान्नाऽऽत्ममुक्तता ।। ५० ।।</div>
<div class="verse">विषयाभ्यासजास्वास्थ्यनुत्त्यर्थमिति चेन्मतम् ।।<br />स तु विषयसंपर्कः कस्माद्भवति कारणात् ।। ५१ ।।</div>
<div class="verse">अकस्माद्भवतः सक्तेर्मुक्तावप्यनिषेधतः।।<br />अनिर्मोक्षप्रसक्तिर्वस्तथा सति समापतेत् ।। ५२ ।।</div>
<div class="verse">धर्माधर्मनिमित्तश्चेत्किं पुनर्धर्मपातके ।।<br />अप्यसङ्गस्वभावस्य संपर्कं कुरुतो बलात् ।। ५३ ।।</div>
<div class="verse">भल्लातकाङ्कवद्वस्त्रे न हि लोके स्फुरन्नपि ।।<br />कुशलोऽपि कुलालः सन्नघटादिस्वभावकम् ।। ५४ ।।</div>
<div class="verse">मृद्वद्व्योम धटी कुर्यान्मरुद्वाऽग्नेश्च शीतताम् ।। <br />आत्मा कर्त्रादिरूपश्चेन्मा काङ्क्षीस्तर्हि मुक्तताम् ।। ५५ ।।</div>
<div class="verse">न हि स्वभावो भावानां व्यावर्त्येतौष्ण्यवद्रवेः ।।<br />स्वभावाद्विनिवृत्तोऽर्थो निःस्वभावः खपुष्पवत् ।। ५६ ।।</div>
<div class="verse">नाविनश्यन्यतो वह्निर्व्यावर्त्येतौष्ण्यतः क्कचित् ।। <br />न च कर्त्राद्यनिर्मुक्तौ मुक्तिः संभाव्यतेऽन्यतः ।। ५७ ।।</div>
<div class="verse">ननु कर्तृत्वभोक्तृत्वकार्यमेवाऽऽत्मसंसृतिः ।।<br />न तु तच्छक्तिरित्येवं शक्तिमात्रतया स्थितौ ।। ५८ ।।</div>
<div class="verse">सर्वानर्थविनिर्मुक्तेरूपपन्नाऽऽत्ममुक्तता ।। <br />मैवं भेदे तथाऽभेदे दोषः स्याच्छक्तिकार्ययोः ।। ५९ ।।</div>
<div class="verse">शक्तितत्कार्ययोर्यस्माद्व्यतिरेको न विद्यते ।। <br />नियमासंभवः प्रापद्व्यतिरेकस्तयोर्यदि ।। ६० ।।</div>
<div class="verse">कार्यकारणता न स्यात्स्वतो भेदेन सिद्धयोः।।<br />अभेदे च तयोरैक्यात्कार्यकारणता कुतः ।। ६१ ।।</div>
<div class="verse">नाकुर्वत्कारणं दृष्टं कार्यं चाक्रियमाणकम् ।।<br />अथाभेदस्तयोरिष्टः कार्यध्वस्तौ प्रसज्यते ।। ६२ ।।</div>
<div class="verse">तच्छक्तेरपि विध्वंसस्तयोरव्यतिरेकतः।।<br />शक्तिस्वरूपहाने च शक्तिमद्रूपनिह्नुतिः।। ६३ ।।</div>
<div class="verse">तयोरव्यतिरेकत्वात्स एवाऽऽयात्यनीप्सितः।।<br />निरात्मवादः पूर्वोक्तस्तस्मान्नैवं प्रकल्पयेत् ।। ६४ ।।</div>
<div class="verse">मतं कार्यानभिव्यक्तिर्निमित्तासंभवाद्यदि ।।<br />शक्तेरिति, न तद्युक्तं शक्तितद्धेतुसंभवात् ।। ६५ ।।</div>
<div class="verse">शक्तिरूपेण संबन्धो निमित्तानामपीष्यते ।।<br />नैमित्तिकैरिति ततो वह्न्यौष्ण्यादिसमानता ।। ६६ ।।</div>
<div class="verse">कार्यस्य शक्तितत्रत्वे सर्वदा कारणस्थितेः ।।<br />कार्योत्पत्तिः सदैव स्यान्निदाघे घर्मवद्यतः ।। ६७ ।।</div>
<div class="verse">तथैव शक्त्यतत्रत्वेऽप्येष दोषो यतो भवेत् ।। <br />सदा कार्यं न जायेत कारणासंभवात्सदा ।। ६८ ।।</div>
<div class="verse">निदाधे शीतवद्यस्मोदतोऽसम्यगिदं वचः।।<br />निष्कारणस्य चोद्भूतौ कार्यजन्म सदा भवेत् ।। ६९ ।।</div>
<div class="verse">कायर्ता वा कुतोऽस्य स्यान्न चेत्कारणतत्रता ।।<br />न च शक्यं प्रतिज्ञातुं जन्माऽऽरभ्याऽऽ मृतेर्नृभिः।। ७० ।।</div>
<div class="verse">निषिद्धकाम्यकर्मादिवर्जनं निपुणैरपि ।। <br />सूक्ष्मापराधसंदृष्टेरतियत्नवतामपि ।। ७१ ।।</div>
<div class="verse">संशयस्तु भवत्येव पक्षासिद्धिस्तु तावता ।।<br />अथ चेन्मोक्ष्यते सोऽत्र यस्य संपत्स्यते तथा ।। ७२ ।।</div>
<div class="verse">त्वदुक्तं नैतदेवं स्यादवक्तव्यत्वहेतुतः।।<br />निश्चितं साधनं वाच्यं ज्ञानं निःश्रेयसं प्रति ।। ७३ ।।</div>
<div class="verse">न तु यादृच्छिकी सिद्धिर्वक्तव्येह विपश्चिता ।।<br />दैवगोचर एवैष न तु मानुषगोचरः ।। ७४ ।।</div>
<div class="verse">सहकर्त्री भवेच्छक्तिरिति न्यायाद्भवेद्यदि ।।<br />मनुष्यगोचरोऽपीति नाऽऽख्यातासंभवात्तथा ।। ७५ ।।</div>
<div class="verse">मुक्त्यर्थाी न हि काम्यादि वर्जयेदिति चोदना ।।<br />अस्ति वेदे क्कचिद्येन शक्तेर्विध्येकदेशता ।। ७६ ।।</div>
<div class="verse">काम्यादिवर्जनं त्वेतत्स्वमतिप्रभवं यतः।।<br />नातः शक्तेस्तदंशत्वं कथंचिदपि युज्यते ।। ७७ ।।</div>
<div class="verse">नित्यादिकरणान्नापि काम्यादेश्तापि वर्जनात् ।।<br />श्रेयः संभाव्यते विद्यानिष्फलत्वप्रसङ्गतः ।। ७८ ।।</div>
<div class="verse">काम्यात्स्वर्गादिकं मा भूदक्रियायां तदुद्भवम् ।।<br />अर्थान्तरात्स्वभावाद्वा भवन्न तु निवार्यते ।। ७९ ।।</div>
<div class="verse">अन्यतो भवने मानं न चेदस्त्विह संशयः।।<br />एतावताऽपि पक्षस्ते प्रतिबद्धो न सिध्यति ।। ८० ।।</div>
<div class="verse">अथैतयोरिति तथा चोदनार्थातिलङ्घिनाम् ।।<br />सुखदुःखादिसंदृर्ष्टर्न चाप्यस्तीह संसयः ।। ८१ ।।</div>
<div class="verse">नित्यस्याकरणे दोषस्तत्कियायां न यद्यपि ।।<br />अन्यतोऽसौ स्वाभावाद्वा न तु मानेन वार्यते ।। ८२ ।।</div>
<div class="verse">नित्यादेः फलमिष्टं चेदुपात्तदुरितक्षयः ।।<br />तथाऽप्यागामिदोषेष्वाशङ्का पूर्ववदुद्भवेत् ।। ८३ ।।</div>
<div class="verse">अनभीष्टफलानां च दुरितत्वात्क्षयो भवेत् ।। <br />नत्वाभ्य़ुदयिकानां स्यादभीष्टत्वात्क्षयस्त्व ।। ८४ ।।</div>
<div class="verse">सर्वेषां दुष्टता चेत्स्यान्न विधानाददुष्टता ।।<br />नापि श्येनादितुल्यत्वं फलदोषेण दुष्टता ।। ८५ ।।</div>
<div class="verse">ऐकात्म्यज्ञानतश्चेत्स्याद्व्यर्था कर्मप्रधानता ।।<br />प्रधानत्वं च विद्यायास्तमेतमिति दर्शितम् ।। ८६ ।।</div>
<div class="verse">तत उक्तेन मार्गेण कर्तृसंस्कारकारिणाम् ।।<br />ऐकात्म्यज्ञानतात्पर्यं कर्मणामिति निश्चितम् ।। ८७ ।।</div>
<div class="verse">तेन निःसारतां बुद्ध्वा कर्मणां वेदतत्त्ववित् ।। <br />ऐकात्म्यज्ञानमन्वेति तपोमुषितकल्मषः ।। ८८ ।।</div>
<div class="verse">यस्तु जन्मान्तराभ्यासात्क्षपिताशेषकामनः।।<br />आदावेवाधिकारी स पुनः कर्म न वीक्षते ।। ८९ ।।</div>
<div class="verse">विरक्तस्य तु जिज्ञासोर्मानान्नान्यव्यपेक्षणम् ।।<br />कर्मापेक्षा हि साध्येऽर्थे सिद्धेऽर्थे तदनर्थकम् ।। ९० ।।</div>
<div class="verse">वामदेवस्य मैत्रेय्या गार्ग्याश्चैव समञ्जसम् ।।<br />दर्शनं, ब्रह्मचर्यादेस्तथा प्राव्राज्यशासनात् ।। ९१ ।।</div>
<div class="verse">इष्टापूर्तादिहेतूनामानन्त्यात्स्वर्गसिद्धये ।।<br />हेत्वन्तरासंभवोऽतो दुर्ज्ञानः संभवाद्भवेत् ।। ९२ ।।</div>
<div class="verse">एवं निषिद्धवाक्येषु यथोक्तं न्यायमादिशेत् ।।<br />नित्यकर्मवचःस्वेवं नातो मुक्तिविनिश्चयः ।। ९३ ।।</div>
<div class="verse">अनेकजन्मोपात्तस्य पुण्यापुण्यस्य कर्मणः।।<br />अनन्तदेहहेतोश्च विप्रघातस्य संभावत् ।। ९४ ।।</div>
<div class="verse">ततः शेषेण वचनात्तथा तद्य इहेत्यतः।।<br />अनारब्धफलेहानां गम्येते संस्थितिस्ततः ।। ९५ ।।</div>
<div class="verse">फलं नित्यस्य नापीह दुरितक्षयमात्रकम् ।।<br />फलान्तरश्रुतेः साक्षात्तद्यथाऽऽम्रस्मृतेस्तथा ।। ९६ ।।</div>
<div class="verse">आम्रे निमित्त इत्यादि ह्यापस्तम्बस्मृतेर्वचः।।<br />फलवत्त्वं समाचष्टे नित्यानामपि कर्मणाम् ।। ९७ ।।</div>
<div class="verse">उक्तमेव तु संशीतावियं त्वत्र विनिश्चितिः।।<br />कार्यमारभते शक्तिर्यत्किंचेह व्यवस्थिता ।। ९८ ।।</div>
<div class="verse">यस्मादसति कार्येऽसौ शक्तिरेव न सिध्यति ।।<br />कार्यकारणयोः सिद्धिरन्योन्याव्यतिरेकतः ।। ९९ ।।</div>
<div class="verse">कर्तृभोक्तृस्वरूपेऽतो ह्यभ्युपेतेऽन्तरात्मनि ।।<br />न मुक्त्याशाऽस्ति पूर्वोक्तन्यायमार्गसमाश्रयात् ।। १०० ।।</div>
<div class="verse">सापराधत्वतो मुक्तिः संदिग्धैव प्रसज्यते ।।<br />द्विजातीनां खरादेस्तु त्वदुक्त्या स्यादसंशयात् ।। १०१ ।।</div>
<div class="verse">ननूक्तं कर्मशेषत्वमात्मनो यागकर्तृता ।।<br />नैतदेवं यतो नैतत्कर्माङ्गं ज्ञानमिष्यते ।। १०२ ।।</div>
<div class="verse">कर्तृत्वमात्मनः सिद्धं यतोऽन्यत्रापि यागतः ।।<br />निःशेषकर्मकारित्वात्तस्मादुक्तमपेशलम् ।। १०३ ।।</div>
<div class="verse">न ह्यात्मज्ञानविरहात्कर्म कर्तुं न शक्यते ।।<br />पर्णज्ञानमृते यद्वज्जुहूर्लातुं न शक्यते ।। १०४ ।।</div>
<div class="verse">देहान्तराभिसंबन्धी नत्वात्माऽस्तीत्यजानतः।।<br />विवेकिनो न युक्तेयं प्रवृत्तिः पारलैाकिकी।। १०५ ।।</div>
<div class="verse">एवं तर्हि न कर्माङ्गं कर्तुश्चेष्टैकहेतुतः ।।<br />फलार्थिवन्न च ज्ञानं क्रियाङ्गत्वेन चोदितम् ।। १०६ ।।</div>
<div class="verse">नन्वेवमपि सिद्धः स्यात्प्रवेशः सर्वकर्मसु ।।<br />आत्मज्ञानस्य सामर्थ्यान्न नाम विधिसंश्रयात् ।। १०७ ।।</div>
<div class="verse">नैतदेवमविज्ञाततत्त्वस्यैवेह कर्मसु ।।<br />अनात्मार्थविशिष्टस्य ह्यधिकारित्वहेतुतः।। १०८ ।।</div>
<div class="verse">स्वरूपे आत्मनः स्थानमाहुर्निःश्रेयसं बुधाः ।।<br />ततोऽन्येनाभिसंबन्ध आत्मनोऽज्ञानहेतुकः ।। १०९ ।।</div>
<div class="verse">आगनत्वनात्मरूपं तत्स्वसंवित्त्यैव गम्यताम् ।। <br />नातोऽवाप्तपुर्थस्य स्वरूपावस्थिस्य तु ।। ११० ।। </div>
<div class="verse">कर्तृभोक्त्रादिरूपत्वं प्रत्यगज्ञानतोऽन्यतः ।। <br />कर्म तत्फलभोगश्च बाह्यानि करणानि च ।। १११ ।।</div>
<div class="verse">ततोऽपि बाह्यो देहश्च जातिस्तत्समवायिनी ।।<br />जरामरणजन्मानि देहाधिकरणानि च ।। ११२ ।।</div>
<div class="verse">दारपुत्रधनादीनि देहवाह्यानि यानि च ।।<br />कर्माधिकारहेतूनि स्वतोऽस्यानधिकारिणः ।। ११३ ।।</div>
<div class="verse">अभिन्नस्याऽऽत्मनो मोहाद्भेदकानीति मन्वते ।।<br />विशेषणं स्वरूपं वा नान्योन्यस्य स्वतो यतः ।। ११४ ।।</div>
<div class="verse">लोके दृष्टं विनाऽविद्यां मोहादृष्टं तु सर्वतः।।<br />चोरोऽसौ मामभिप्रैतीत्येवं चोरविशेषणम् ।। ११५ ।।</div>
<div class="verse">स्थाणुं संभावयत्यज्ञो न तु दृष्टं तमो विना ।।<br />नन्वविद्यामृतेऽप्यन्यदृष्टमन्यविशेषणम् ।। ११६ ।।</div>
<div class="verse">औपगवो नृपहयस्तथा श्येनचिदादयः ।। <br />नैतदेवं यतस्तत्र नैवं प्रत्यक्तयेष्यते ।।<br />अगन्यस्य संबन्धः कृशोऽहमितिवत्क्कचित् ।। ११७ ।।</div>
<div class="verse">उपग्वादिर्हि पित्रादिः प्रकृत्यर्थो विशेषणम् ।।<br />भिन्नस्यौपगवापत्यप्रत्ययार्थस्य गम्यते ।। ११८ ।।</div>
<div class="verse">नैवं कर्त्रादिदेहान्ताञ्जात्यादीन्देहगांस्तथा ।।<br />व्यतिरेकतया कश्चिद्विशिनष्टीह मानवः ।। ११९ ।।</div>
<div class="verse">यत आत्मतयैवैतैर्विशिनष्ट्यविशेषणम् ।। <br />करोम्यन्धो द्विजो बालो दग्धश्छिन्नोऽहमित्यपि ।। १२० ।।</div>
<div class="verse">नाविद्यामन्तरेणैषां विशेषणविशेष्यता ।। <br />इयमेवाऽऽत्मनो ज्ञेया कर्माधिकृतिकारणम् ।। १२१ ।।</div>
<div class="verse">अधिक्रियन्ते येनैते बृहस्पतिसवादिषु ।।<br />अतोऽनवगतैकात्म्यकर्माधिकृतिहेतुतः ।। १२२ ।।</div>
<div class="verse">श्रुत्यादिमानप्रमितप्रत्यग्याथात्म्यनिष्ठितम् ।।<br />सर्वकर्मसमुच्छेदि ज्ञानं वेदान्तमानजम् ।। १२३ ।।<br />तन्मूलाज्ञानघातित्वाज्ज्ञानस्येह प्रसिद्धितः ।। १२४ ।।</div>
<div class="verse">न तु प्रवर्तकं तस्मान्नार्थवादत्वसंभवः ।।<br />फलोक्तेः पर्णमय्यां तु युज्यते कर्मशेषतः।। १२५ ।।</div>
<div class="verse">यत्त्वचोदि त्वयाऽपीयमभ्युपेयाऽर्थवादता।।<br />अनिच्छताऽपि विध्यर्थमत्र प्रतिविधीयते ।। १२६ ।।</div>
<div class="verse">इच्छाम्येवार्थवादत्वं वचसोऽन्यपरत्वतः।।<br />यथाश्रुतार्थवादित्वान्न त्वभूतार्थवादता ।। १२७ ।।</div>
<div class="verse">इज्येते स्वर्गलोकाय दर्शादर्शौ यथा तथा ।।<br />न त्वभूतार्थवादित्वं पापश्लोकाश्रुतेर्यथा ।। १२८ ।।</div>
<div class="verse">कुतः प्राप्तं फलमिति प्रत्यक्षं ह्यात्मधीफलम् ।।<br />यतोऽवगम्यते तेन ज्ञानं कर्म न ढौकते ।। १२९ ।।</div>
<div class="verse">प्रवृत्तेः प्रतिकूलत्वान्मुक्तिं प्रति विरोधतः ।।<br />मुमुक्षोरधिकारोऽतो निवृत्तौ सर्वकर्मणाम् ।। १३० ।।</div>
<div class="verse">प्रवृत्तिहेतुप्रध्वस्तेर्न प्रवृत्तौ कथंचन ।।<br />नाभिप्रेतपुरप्राप्तिसमर्थं सुगमं शिवम् ।। १३१ ।।</div>
<div class="verse">वारिपथ्यदनोपेतं सर्वानर्थविवर्जितम् ।।<br />प्राप्तं मार्गं समुत्सृज्य तद्विरुद्धेन वर्त्मना ।।<br />यियासति सुधीः कश्चिद्यथा भ्रान्तोऽध्वगस्तथा ।। १३२ ।।</div>
<div class="verse">तथाऽविद्योत्थकर्त्रादिधर्मशून्यमविक्रियम् ।।<br />अक्रियाकारकं ज्ञात्वा निःशेषपुरुषार्थदम् ।। १३३ ।।</div>
<div class="verse">आत्मप्रत्ययमागम्यमात्मानं देवमञ्जसा ।।<br />तत्स्थितौ च फलेऽभीष्टे नित्ये साधनवर्जिते ।। १३४ ।।</div>
<div class="verse">तद्विरूद्धफले बाह्यसाधनेऽनेककारके ।।<br />कथं कर्मणि सर्वज्ञो मनो दध्याद्धसन्नपि ।। १३५ ।।</div>
<div class="verse">सम्यग्धीमृदिताशेषध्वान्तस्य च न पूर्ववत् ।। <br />अज्ञानादि पुनः कर्तुं शक्यतेऽकारकत्वतः ।। १३६ ।।</div>
<div class="verse">श्रुत्यादिमानप्रमितयाथात्म्यज्ञानतत्फलः।।<br />प्रतिकूलत्वतो विद्वान्यतः कर्मसु नेहते ।। १३७ ।।</div>
<div class="verse">अतोऽज्ञस्यैव निःशेषमुमुक्षुप्रजिहासितः ।।<br />कर्त्राद्यनात्मधर्मस्य कर्माधिकृतिरात्मनः ।। १३८ ।।</div>
<div class="verse">विद्यात्ममोहतत्कार्यविरोधाच्च परस्परम् ।। <br />रोगादिवदनर्थत्वात्कत्रीदिः प्रजिहासितः ।। १३९ ।।</div>
<div class="verse">जिहासितुः स्वभावोऽसावित्युक्तिः शिशुवक्तृका ।।<br />कर्त्रादिश्चेत्स्वभावः स्यात्प्रत्यक्षाकर्तृरूपिणः ।। १४० ।।</div>
<div class="verse">प्रत्यक्षादिविरोधः स्यादनिर्मोक्षस्तथैव च ।। <br />अस्तु काममनिर्मोक्षो विक्रियावत्त्वतो दृशेः।। १४१ ।।</div>
<div class="verse">अग्निवत्फलभोक्तृत्वान्नो चेदाकाशकल्पता ।। <br />इति चेन्नाऽऽत्मनो ध्रौव्याद्विक्रियानुपपत्तितः।। १४२ ।।</div>
<div class="verse">मूर्तामू्र्तत्वहीनस्य प्रतीचो विक्रिया कुतः।।<br />प्रमायोगो हि भोक्तृत्वं प्रमा चैवाऽऽत्मनः सदा ।। १४३ ।।</div>
<div class="verse">वाय्वग्निवद्विकारो न प्रागभावाद्यसंभवात् ।।<br />अग्नयादीनां तु सांशत्वाद्वलवद्भिस्तदिन्धनैः ।। १४४ ।।</div>
<div class="verse">अभिभूतस्वरूपाणां काष्ठनिर्मथनादिना ।।<br />युक्तैवाऽऽबिष्कृतिर्नित्यं तेषां कार्यात्मकत्वतः ।। १४५ ।।</div>
<div class="verse">न त्वात्मनो निरंशत्वान्मुख्यै संभवतः क्कचित् ।।<br />अविर्भावतिरोभावौ स्वतःसिद्धेश्च कारणात् ।। १४६ ।।</div>
<div class="verse">अभ्युपेताऽप्यभिव्यक्तिर्नाभिव्यङ्ग्यस्य विक्रिया ।।<br />यथा तथाऽनभिव्यक्तिः सर्वेषामपि वादिनाम् ।। १४७ ।।</div>
<div class="verse">अतोऽनभ्युपगच्छद्भिर्मुक्तौ कर्त्रादिरात्मनः।।<br />अविद्याकल्पितो ज्ञेयो न ह्यसौ परमार्थतः ।। १४८ ।।</div>
<div class="verse">कर्त्राद्यात्मस्वभावस्य प्रात्यक्ष्यान्न तदान्मनि ।। १४९ ।।<br />मात्रादिबोधकं मानं प्रत्यगात्मनि साक्षिणि ।। <br />न व्यापारयितुं शक्यं वह्रि दग्धुमिवोल्मुकम् ।। १५० ।।</div>
<div class="verse">साक्षिसाक्ष्याभिसंबन्धः प्रमात्रादौ यथा तथा ।।<br />साक्षिवस्तुनि नैव स्यात्केवलानुभवात्मनि ।। १४१ ।।</div>
<div class="verse">परार्थसंहतानात्मभोग्यकर्त्रादिबोधिना ।।<br />विरोधात्तद्विरुद्धोऽर्थः प्रत्ययेनेक्ष्यते कथम् ।। १५२ ।।</div>
<div class="verse">इच्छाद्वेषादिरप्येवं नाऽऽत्मनो धर्म इष्यताम् ।।<br />कामः संकल्प इत्येवं मनोधर्मत्वसंश्रवात् ।। १५३ ।।</div>
<div class="verse">स्वपरोभयहेतुत्वे ह्यनिर्मोक्षप्रसङ्गतः ।।<br />सम्यग्निरूपणे चैषामविद्याकार्यतैव हि ।। १५४ ।।</div>
<div class="verse">इच्छादीनां स्वहेतुत्वेऽनर्थं कुर्यात्कथं स्वयम् ।।<br />आत्मा जानन्यथा शत्रोरात्मनोऽतो न युज्यते ।। १५५ ।।</div>
<div class="verse">तथा परनिमित्तत्वेऽनर्थस्यापरिहारतः ।।<br />नैकान्तिकफलत्वं स्याद्रोगादिपरिहरवत् ।। १५६ ।।</div>
<div class="verse">करणैः संहतिं चर्ते परिहारः कुतो दृशेः।।<br />तथोभयनिमित्तत्वे नैकान्तिकफलोदयः ।। १५७ ।।</div>
<div class="verse">पराभिप्रायानियमान्नैव स्यान्मोक्षनिश्चितिः।<br />निर्हेत्वविद्याकृप्तौ तु दोषः कश्चिन्न विद्यते ।। १५८ ।।</div>
<div class="verse">तद्वर्जनस्य संसिद्धेः प्रसिद्धोपायसंश्रयात् ।।<br />परागर्थप्रमेयेषु या फलत्वेन संमता ।।<br />संवित्सैवेह मेयोऽर्थो वेदान्तोक्तिप्रमाणतः।। १५९ ।।</div>
<div class="verse">अप्रामाण्यप्रसक्तिश्च स्यादितोऽन्यार्थकल्पने ।।<br />वेदान्तानामतस्तस्मान्नान्यमर्थं प्रकल्पयेत् ।। १६० ।।</div>
<div class="verse">नन्वेवमपि मानत्वव्याघातः स्यात्क्रियाविधेः।।<br />वेदान्तेष्वप्यनाश्वासस्तथा च प्रसजेद्ध्रुवम् ।। १६१ ।।</div>
<div class="verse">नैतदेवं यतोऽशेषमानानामपि मानता ।।<br />आ परात्मावबोधात्स्यात्तत्र सर्वसमाप्तितः।। १६२ ।।</div>
<div class="verse">नातोऽवतारो मानानामैकात्म्येनैव संक्षयात् ।।<br />श्येनादिविधिबाधः स्यादहिंसाविधिना यथा ।। १६३ ।।</div>
<div class="verse">कर्माण्यतो विधीयन्तेऽविद्यावन्तं नरं प्रति ।। <br />न तु विध्वस्तसकलकर्महेतुं द्विजं प्रति ।। १६४ ।।</div>
<div class="verse">सर्वकर्मनिरासेऽतो ह्यधिकारो विवेकिनः।।<br />यथोक्तन्यायतः सिद्धो न तु कर्मसु कर्हिचित् ।। १६५ ।।</div>
<div class="verse">कारकव्यवहारे हि शुद्धं वस्तु न वीक्ष्यते ।।<br />शुद्धे वस्तुनि सिद्धे च कारकव्यापृतिस्तथा ।। १६६ ।।</div>
<div class="verse">कारकाकारकधियोर्नैकदैकत्र वस्तुनि ।।<br />विरोधात्संभवोऽस्तीह प्रकाशतमसोरिव ।। १६७ ।।</div>
<div class="verse">अविरोधः क्रमेण स्यात्स्थिगत्योरिवेति चेत् ।। <br />नाऽऽत्मज्ञानस्य कूटस्थवस्तुतत्रत्वहेतुतः ।। १६८ ।।</div>
<div class="verse">नौष्ण्यात्मको मितो वह्रिः क्रमशोऽक्रमशोऽथ वा ।।<br />वस्तुतः शीततामेति, कर्तृतत्रं तथा भवेत् ।। १६९ ।।</div>
<div class="verse">भेदाभेदात्मकात्वाच्चेदेकस्यापीह वस्तुनः।।<br />अविरोधो, न तन्न्याय्यं त्वदुक्तार्थविरोधतः।। १७० ।।</div>
<div class="verse">नानेकस्यैकता न्याय्या तथैकस्याप्यनेकता ।।<br />वस्तुतत्रत्वतो बुद्धेर्न चेदेवं मृषा मतिः ।। १७१ ।।</div>
<div class="verse">यथा चास्य विरुद्धत्वं तथोदर्के प्रवक्ष्यते ।।<br />ऐकात्म्यस्यैव मेयत्वं तस्यैवाप्रतिबोधतः ।। १७२ ।।</div>
<div class="verse">वस्तूनीह प्रमीयन्ते व्यावृत्तानि परस्परम् ।।<br />अभावेन प्रमाणेन तेनोक्तं ते विरुध्यते ।। १७३ ।।</div>
<div class="verse">भेदे वा यदि वाऽभेदे संसृतेर्ब्रह्मणा सह ।।<br />ब्रह्मणोऽब्रह्मता तद्वद्विद्यानर्थक्यसंशते ।। १७४ ।।</div>
<div class="verse">ब्रह्माविद्यावदिष्टं चेन्ननु दोषो महानयम् ।।<br />निरविद्ये च, विद्याया आनर्थक्यं प्रसज्यते ।। १७५ ।।</div>
<div class="verse">नाविद्याऽस्येत्यविद्यायामेवाऽऽसित्वा प्रकल्प्यते ।।<br />ब्रह्मटृष्ट्या त्वविद्येयं न कथंचन युज्यते ।। १७६ ।।</div>
<div class="verse">यतोऽनुभवतोऽविद्या ब्रह्मास्मीत्यनुभूतिवत् ।। <br />अतो मानोत्थविज्ञानध्वस्ता साऽप्येत्यथाऽऽत्मताम् ।। १७७ ।।</div>
<div class="verse">ब्रह्मण्यविदिते वोधान्नाविद्येत्युपपद्यते ।।<br />नितरां चापि विज्ञाते मृषाधीर्नास्त्यबाधिता ।। १७८ ।।</div>
<div class="verse">अविद्यावानविद्यां तां न निरूपयितुं क्षमः।।<br />वस्तुवृत्तमतोऽपेक्ष्य नाविद्येति निरूप्यते ।। १७९ ।।</div>
<div class="verse">वस्तुनोऽन्यत्र मानानां व्यापृतिर्न हि युज्यते ।। <br />अविद्या च न वस्त्वष्टं मानाघातासहिष्णुतः ।। १८० ।।</div>
<div class="verse">अविद्याया अविद्यात्व इदमेव तु लक्षणम् ।।<br />मानाघातासहिष्णुत्वमसाधारणमिष्यते ।। १८१ ।।</div>
<div class="verse">त्वत्पक्षे बहु कल्प्यं स्यात्सर्वं मानविरोधि च ।।<br />कल्प्याऽविद्यैव मत्पक्षे सा चानुभवसंश्रया ।। १८२ ।।</div>
<div class="verse">तत्त्वमस्यादिवाक्योत्थसम्यग्धीजन्ममात्रतः।।<br />अविद्या सह कार्येण नाऽऽसीदस्ति भविष्यति ।। १८३ ।।</div>
<div class="verse">अतः प्रमाणतोऽशक्याऽविद्याऽस्येति निरीक्षितुम् ।।<br />कीद्दशी वा कुतो वाऽसावनुभूत्येकरूपतः ।। १८४ ।।</div>
<div class="verse">देवताद्रव्यकर्त्रादि ननु वस्त्वस्तु नाद्वयम् ।।<br />सर्वलोकप्रसिद्धत्वादद्वयस्याप्यसिद्धितः ।। १८५ ।।</div>
<div class="verse">नैतत्साधु, प्रमाणानां सर्वलोकाभिधं न हि ।।<br />प्रमाणमस्ति यत्प्राणाद्भवानेवं प्रभाषते ।। १८६ ।।</div>
<div class="verse">अभिमानश्च यत्रायं सर्वलोकास्य गम्यते ।।<br />प्रत्यक्षोऽर्थोऽयमित्येवं मिथ्यात्वं तस्य चोदितम् ।। १८७ ।।</div>
<div class="verse">प्रत्यक्षं च यथाऽऽसन्नं परोक्षाद्वस्तुनो मतम् ।।<br />सर्वप्रत्यक्तमस्तद्वद्बोधो वाक्योत्थ आत्मनि ।। १८८ ।।</div>
<div class="verse">आत्मानुभवमाश्रित्य प्रत्यक्षादि प्रसिध्यति ।।<br />अनुभूतेः स्वतः सिद्धेः काऽपेक्षा ह्यात्मसिद्धये ।। १८९ ।।</div>
<div class="verse">आत्मानुभवपूर्वत्वात्प्रत्यक्षत्वस्य न स्वतः।।<br />आत्मैकगम्यमैकात्म्यं वेदान्तेष्ववगम्यते ।। १९० ।।</div>
<div class="verse">यच्चाप्युक्तं श्रुतिस्मृत्योः क्रियाया एव सिद्धितः ।।<br />अतः क्रियातिरेकेण नास्त्यन्यन्मुक्तिसाधनम् ।। १९१ ।। </div>
<div class="verse">केन चोक्तं क्रिया मुक्तेः साधनत्वं न गच्छति ।।<br />तमेतामिति नाश्रौषीः संस्कारा इति च स्मृतिम् ।। १९२ ।।</div>
<div class="verse">यद्यप्यैकात्म्यधीः साक्षाच्छ्रुतिस्मृत्योर्न चोद्यते ।।<br />तथाऽप्यसौ न तद्बाह्या ताभ्यामेवाऽऽत्मबोधनात् ।। १९३ ।।</div>
<div class="verse">यच्च न ज्ञाप्यते वेदे वस्त्वित्येतदचूचुदः।।<br />तच्चापहस्तितं चोद्यं वक्ष्यते च निराकृतिः।। १९४ ।।</div>
<div class="verse">विधावसति वाक्यस्य यच्चावोचोऽप्रमाणताम् ।।<br />स्फृटन्यायोक्तिभिस्तच्च यत्नात्परिहरिष्यति ।। १९५ ।।</div>
<div class="verse">यच्चोक्तं न पुमर्थोऽस्ति वस्तुमात्रावबोधनात् ।। <br />आख्यानप्रचुरा यस्मात्रय्यन्ता इह लक्षिताः ।। १९६ ।।</div>
<div class="verse">रामो राजा बभूवेति न ह्येतावत्प्रबोधतः।।<br />संभाव्यते पुमर्थोऽतो विध्यर्थविरहात्कचित् ।। १९७ ।।</div>
<div class="verse">परार्थतैव सर्वत्र ज्ञानस्येहोपलक्ष्यते ।।<br />ज्ञात्वाऽनुष्टानवचनाद्विद्वान्यजत इत्यपि ।। १९८ ।।</div>
<div class="verse">उक्तोऽत्र परिहारः प्रागूर्ध्वं चापि प्रवक्ष्यते ।।<br />विद्याफलस्य प्रात्यक्ष्यादितिहेतुसमाश्रयात् ।। १९९ ।।</div>
<div class="verse">ननु निर्धूतशोकादि फलं यच्छ्रूयते श्रुतौ ।।<br />आत्मस्तुतिरसौ तस्मात्त्वन्मनोरथकल्पितम् ।। २०० ।।</div>
<div class="verse">अत्रोच्यते ह्यभिप्रेतं गम्यमानं प्रमाणतः ।। २०१ ।। <br />फलं तत्संपरित्यज्य कस्माल्लक्षणया स्तुतिम् ।। <br />अश्रुतामनभिप्रेतां कल्पयस्यबुधो यथा ।। २०२ ।।</div>
<div class="verse">न चास्त्येकविपयत्वं प्रत्यक्षवचसोर्यतः ।।<br />श्रुत्यैव परिहारोक्तेः स्वप्नादिस्थानसंचरात् ।। २०३ ।।</div>
<div class="verse">वहुशोऽसङ्गवचसा निःसङ्गत्वं ब्रुवाणया ।।<br />मनोराज्यसमं मन्ये सर्वमेतत्त्वयोदितम् ।। २०४ ।।</div>
<div class="verse">न प्रत्येमि यतः साक्षात्प्रत्यक्षं ज्ञानतः फलम् ।।<br />श्रुतादपि न चेद्वाक्याज्जायेत फलवन्मतिः।।<br />आशङ्क्येत तदैवैतद्यदेतद्भवतोदितम् ।। २०५ ।।</div>
<div class="verse">नित्यमुक्तत्वविज्ञानं वाक्याद्भवति नान्यतः ।।<br />वाक्यार्थस्यापि विज्ञानं पदार्थस्मृतिपूर्वकम् ।। २०६ ।।</div>
<div class="verse">अन्वयव्यतिरेकाभ्यां पदार्थः स्मर्यते ध्रुवम् ।।<br />एवं निर्दुःखमात्मानमक्रियं प्रतिपद्यते ।। २०७ ।।</div>
<div class="verse">सदेवेत्यादिवाक्येभ्यः प्रमा स्फुटतरा भवेत् ।।<br />दशमस्त्वमसीत्यस्माद्यथैवं प्रत्यगात्मनि ।। २०८ ।।</div>
<div class="verse">अमात्वाशङ्कासद्भावान्मान्तरैश्चाविरोधतः ।।<br />वक्ष्यत्येतच्च यत्नेन लोकसिद्धोपपत्तिभिः ।। २०९ ।।</div>
<div class="verse">चतुष्पान्मानिरासेन साक्षाज्ज्ञानफलं ततः ।। २१० ।।<br />नवसंख्याहृतज्ञानो दशमो विभ्रमाद्यथा ।।<br />न वेत्ति दशमोऽस्मीति वीक्षमाणोऽपि तान्नव ।। २११ ।।</div>
<div class="verse">अपविद्धद्वयोऽप्येवं तत्त्वमित्यादिना विना ।।<br />वेत्ति नैकलमात्मानं प्रत्यड्भोहाप्रबोधतः।। २१२ ।।</div>
<div class="verse">वुभुत्सोच्छेदिनैवास्य सदसीत्यादिना टृढा ।।<br />प्रतीचि प्रतिपत्तिः स्यात्प्रत्यगज्ञानबाधया ।। २१३ ।।  </div>
<div class="verse">निःशेषकर्मसंन्यासो वाक्यर्थज्ञानजन्मने ।।<br />तस्याऽऽरादुपकारित्वात्सहायत्वाय केल्प्यते ।। २१४ ।।</div>
<div class="verse">त्याग एव हि सर्वेषां मोक्षसाधनमुत्तमम् ।।<br />त्यजतैव हि तज्ज्ञेयं त्यक्तुः प्रत्यक्परं पदम् ।। २१५ ।।</div>
<div class="verse">शान्तो दान्त इति तथा सर्वत्यागपुरःसरम् ।।<br />उपायमात्मविज्ञाने श्रुतिरेवाब्रवीत्स्वयम् ।। २१६ ।।</div>
<div class="verse">प्रवृत्तिलक्षणो योगो ज्ञानं संन्यासलक्षणम् ।।<br />तस्माज्ज्ञानं पुरस्कृत्य संन्यसेदिह बुद्धिमान् ।। २१७ ।।</div>
<div class="verse">मुक्तेश्च विभ्यतो देवा मोहेनापिदधुर्नरान् ।।<br />ततस्ते कर्मसूद्युक्ताः प्रावर्तन्ताविचक्षणाः ।। २१८ ।।</div>
<div class="verse">अतः संन्यस्य कर्माणि सर्वाण्यात्मावबोधतः ।।<br />हत्वाऽविद्यां धियैवेयात्तद्विष्णोः परमं पदम् ।। २१९ ।।</div>
<div class="verse">इति भाल्लविशाखायां श्रुतिवाक्यमधीयते ।।<br />सर्वकर्मनिरासेन तस्मादात्मधियो जनिः ।। २२० ।।</div>
<div class="verse">सत्यानृते इति तथा सर्वसंन्यासपूर्वकम् ।।<br />आत्मनोऽन्वेषणं साक्षादापस्तम्बोऽब्रवीन्मुनिः ।। २२१ ।।</div>
<div class="verse">``नाविरतो दुश्चरितान्नाशान्तो नासमाहितः ।।<br />नाशान्तमानसो वाऽपि प्रज्ञानेनैनमाप्नुयात् '' ।। २२२ ।।</div>
<div class="verse">वेदानुवचनादीनां विनियोगोक्तियत्नतः।।<br />भिन्नाधिकारितालिङ्गं कर्मविज्ञानकाण्डयोः ।। २२३ ।।</div>
<div class="verse">ज्ञानोत्पत्त्यादिकाल्लिङ्गाद्यतस्तद्धेतुमात्रकम् ।। <br />गम्यते न विशेषोऽतः कर्मैवेति न गम्यते ।। २२४ ।।</div>
<div class="verse">मुण्डोऽपरिग्रहोऽसङ्गो बहिरन्तःशुचिः सदा ।।<br />ब्रह्मभूयाय भवति परिव्राडिति च श्रुतिः ।। २२५ ।।</div>
<div class="verse">इत्यादिश्रुतिवाक्यानि स्मृतिभिः सह कोटिशः ।।<br />ज्ञानाय विदधत्युच्चैः संन्यासं सर्वकर्मणाम् ।। २२६ ।।</div>
<div class="verse">यच्चाभाणि विना कार्यं नाधिकारो निरूप्यते ।।<br />दोषोऽयमपि नैव स्याज्ज्ञानोपाये यथोदिते ।। २२७ ।।</div>
<div class="verse">विधिमार्गेऽधिकारस्य परीक्षा वेर्तते यतः ।। <br />फलभूते तु विज्ञाने नाधिकारो निरूप्यते ।। २२८ ।।</div>
<div class="verse">अधिकारविचारो हि नृतन्त्रे वस्तुनीष्यते ।।<br />वस्तुतन्त्रे न युक्तोऽसौ स्वयं चैव पुमर्थतः ।। २२९ ।।</div>
<div class="verse">अनात्मनि प्रमेयेऽर्थे या फलत्वेन संमता ।।<br />प्रमेया सैव वेदान्तेष्वनुभूतिरिहाऽऽत्मनः ।। २३० ।।</div>
<div class="verse">विज्ञानमानन्दमिति ह्यात्मैवेति श्रुतेस्तथा ।।<br />पुमर्थस्यैव मेयत्वं मातृत्वाद्यनपेक्षिणः ।। २३१ ।।</div>
<div class="verse">तज्ज्ञानं यस्य संजातं जातमेवास्य नान्यथा ।।<br />कुक्षिस्थस्यापि हि सतो वामदेवस्य तद्यथा ।। २३२ ।।</div>
<div class="verse">तच्चाविद्यानिरास्येव व्याधभावनयाऽञ्जितः ।।<br />राजसूनोः स्मृतिप्राप्तौ व्याधभावो निवर्तते ।। २३३ ।।</div>
<div class="verse">यथैवमात्मनोऽज्ञस्य तत्त्वमस्यादिवाक्यतः ।।<br />लब्धैकात्म्यस्मृतेर्व्येति सर्वाऽविद्या सकार्यका ।। २३४ ।।</div>
<div class="verse">यत एवमतो नात्र विधिः कल्प्यः कथंचन ।।<br />अनर्थकः कल्पितोऽपि तस्येहानुपयोगतः ।। २३५ ।।</div>
<div class="verse">उत्पत्तिराप्तिः संस्कारो विकारश्च विधेः फलम् ।।<br />मुक्तिर्विलक्षणैतेभ्यस्तेनेहानर्थको विधिः ।। २३६ ।।</div>
<div class="verse">अनन्यायत्तसंसिद्धेर्निरविद्यात्मवस्तुनः ।।<br />न क्रियात्वं फलत्वं वा नापि कारकरूपता ।। २३७ ।।</div>
<div class="verse">अतोऽत्र विध्यभावोऽयं न कथंचन दूषणम् ।।<br />अलंकृतिरियं साध्वी वेदान्तेषु प्रशस्यते ।। २३८ ।।</div>
<div class="verse">चोदनाभिर्नियुक्तोऽहं तथा ब्रह्महमित्यपि ।।<br />परस्परविरुद्धत्वादेकदैकत्र न द्वयम् ।। २३९ ।।</div>
<div class="verse">स्वामी सन्न हि भृत्येन स्वामिनेव नियुज्यते ।।<br />संबोधनीय एवासौ सुप्तो राजेव बन्दिभिः ।। २४० ।।</div>
<div class="verse">चोदनालक्षणत्वादि धर्मं प्रत्येव गृह्यताम् ।।<br />धर्मस्यैव प्रतिज्ञोक्तेर्न तु ब्रह्म प्रतीष्यते ।। २४१ ।।</div>
<div class="verse">अथातो धर्मइत्युक्तेश्चोदनालक्षणोक्तितः ।।<br />तद्भूतानां क्रियार्थेन ह्याम्नायस्य क्रियार्थतः ।। २४२ ।।</div>
<div class="verse">भावार्थाः कर्मशब्दा ये प्रतीयेत क्रिया ततः ।।<br />इत्येवं नरतन्त्रेऽर्थे ज्ञेया द्वादशलक्षणी ।। २४३ ।।</div>
<div class="verse">वेदान्तार्थापवादाय नालं साऽतत्प्रमाणतः ।। <br />मानं नालं निराकर्तुं वस्तु यन्मान्तरैर्मितम् ।। २४४ ।।</div>
<div class="verse">स्वमेयमात्रशूरत्वान्मितेर्नान्यत्र मानता ।।<br />अथातो ब्रह्मजिज्ञासा इत्याद्युक्तं नयान्वितम् ।। २४५ ।।</div>
<div class="verse">मीमांसान्यायवत्त्वाभ्यां धर्ममीमांसनोक्तिवत् ।। <br />एवं सत्यनुकूलार्थं तत्त्वमित्यादिकं वचः ।। २४६ ।।</div>
<div class="verse">सर्ववेदान्तविषयमन्यथा तद्विरुध्यते ।। २४७ ।।<br />न तत्र करणापेक्षा नेतिकर्तव्यता तथा ।।</div>
<div class="verse">यत्र यत्राऽऽत्मभावेन श्रुत्या ब्रह्मावबोध्यते ।। २४८ ।।<br />इतिकर्तव्यतादानं करणादानमेव च ।।<br />तत्र तत्र विधिः स्थाने प्रहितस्य फलेच्छया ।। २४९ ।।</div>
<div class="verse">आप्ताशेषपुमर्थत्वात्त्यक्तानर्थस्य च स्वतः ।।<br />अनात्मनीव नेच्छेयं कथंचित्स्यादिहाऽऽत्मनि ।।<br />तन्निवृत्तौ निवर्तेते इतिकर्तव्यसाधने ।। २५० ।। </div>
<div class="verse">निरन्तरायतोऽशेषपुमर्थस्याऽऽत्मरूपतः ।।<br />न चांशत्रयशून्येह भावनेष्टा परीक्षकैः ।। २५१ ।।</div>
<div class="verse">भावनातो न चान्यत्र विधिरभ्युपगम्यते ।।<br />मोहमात्रान्तरायायां मुक्तावस्तु यथोदितम् ।। २५२ ।।</div>
<div class="verse">एकदेशो विकारो वा संसारी त्वात्मनो यदा ।।<br />किं तदाऽप्युक्तमार्गेण मुक्तिः किंवा क्रियाश्रयात् ।। २५३ ।।</div>
<div class="verse">निवृत्तावेव निःशेपसंसारस्य तदाऽपि तु।।<br />आगन्तोरधिकारः स्यान्न प्रवृत्तौ कथंचन ।। २५४ ।।</div>
<div class="verse">आत्माज्ञाननिमित्तस्य ह्यन्यत्वानुपपत्तितः ।।<br />तदाऽप्यविद्याविध्वस्तावधिकारो न कर्मणि ।। २५५ ।।</div>
<div class="verse">कर्तव्याभावतेस्त्वेवं विकारेऽपि न कर्मणि ।।<br />कारणैकत्वसंपत्तेः स्वतःसिद्धत्वहेतुतः ।। २५६ ।।</div>
<div class="verse">मृदापत्तिर्घटस्येव विकारस्याऽऽत्मनो ध्रुवम् ।।<br />अविकारात्मसंपत्तिः सा च तत्त्वावबोधतः ।। २५७ ।।</div>
<div class="verse">कार्यकारणयोर्भित्तौ कार्यकारणता कुतः।।<br />अभित्तौ च तयोरैक्यात्कार्यकारणता कुतः ।। २५८ ।।</div>
<div class="verse">विज्ञानात्मविकारस्य कारणैक्यं विमुक्तता ।। २५९ ।।<br />स्वतस्तस्य च संसिद्धेः कार्यता नोपपद्यते ।।<br />कर्मानोऽनर्थकं मुक्तावेकदेशविकारयोः ।। २६० ।।</div>
<div class="verse">अप्यनर्थाय कर्म स्यात्क्रियमाणं न मुक्तये ।।<br />प्रतिकूलं विमुक्तेश्चं क्रियमाणमसंशयम् ।।<br />कर्माऽऽरभेत तेनैतन्मुक्तौ कर्म निरर्थकम् ।। २६१ ।।</div>
<div class="verse">विकारोऽत्यान्तेनिर्भिन्नो यदा तु स्याद्विकारिणः ।।<br />तदाऽपि विकृतेर्नाशो मुक्तिरित्यभिधीयते ।। २६२ ।।</div>
<div class="verse">अत्राप्यनर्थकं कर्म तत्फलासंभवत्वतः ।।<br />कर्मेण ज्ञानमप्यत्र फलाभावादनर्थकम् ।। २६३ ।।</div>
<div class="verse">नैवाविद्याकृतैवासौ वास्तवी यदि संसृतिः ।।<br />स्वरूपनाशदोषः स्यादेकदेशेऽपि पूर्ववत् ।। २६४ ।।</div>
<div class="verse">यदा त्वविद्ययाऽध्यस्तं संसारित्वं न वस्तुतः ।। २६५ ।।<br />विकारेऽवयवे चैव तदा पूर्वोक्त एव तु ।।<br />पक्षो निर्वहणीयः स्यादस्माभिरपि संमतः ।। २६६ ।।</div>
<div class="verse">सर्ववादाविरोधी च नातो विधिरिहेष्यते ।।<br />तदा हि कल्पनाः सर्वा विकारावयवादिकाः ।।<br />तृथैवेमा ह्यविद्यैव सर्वाः संपादयिष्यति ।। २६७ ।।</div>
<div class="verse">पूर्णं निःश्रेयसं तस्मात्तदपूर्णमविद्यया ।। २६८ ।।<br />आभासते मृषैवातो यथाभूतात्मविद्यया ।।<br />प्रध्वस्तायामविद्यायां पूर्णमेवावशिप्यते ।। २६९ ।।</div>
<div class="verse">अनर्थको विधिस्तस्मात्सर्वो निःश्रेयसं प्रति ।।<br />इत्येतन्न्यायतः सिद्धं यत्तु प्राक्चोदितं त्वया ।।<br />आम्नायस्य क्रियार्थत्वादित्यत्राप्यभिधीयते ।। २७० ।।</div>
<div class="verse">तत्राऽऽम्नायाभिधानस्य ह्याम्नायांशाभिधानतः ।।<br />विध्युक्तीनां क्रियार्थत्वं सिद्धं हेतुतयोच्यते ।। २७१ ।।</div>
<div class="verse">क्रियाप्रकरणस्थानां विधिशेषात्मनां सताम् ।।<br />वचसामक्रियार्थानामानर्थक्याय तद्वचः ।। २७२ ।।</div>
<div class="verse">न तूपनिषदां न्याप्यं पार्थनर्थ्यस्य संभवात् ।।<br />पूर्वोक्तेनैव न्यायेन नातस्तद्विधिशेषता ।। २७३ ।।</div>
<div class="verse">विधिना त्वेकवाक्यत्वादिति यच्चापि चोदितम् ।।<br />तेषामेव तदप्यस्तु तदानर्थक्यचोदनात् ।। २७४ ।।</div>
<div class="verse">न तु वेदान्तवचसां दृष्टार्थत्वेन हेतुना ।।<br />तद्बुद्धेः पृथगर्थत्वमुक्तमेवातिविस्तरात् ।। २७५ ।।</div>
<div class="verse">अन्यार्थानुपपत्तेश्च वेदान्तवचसां तथा ।।<br />अर्थैकत्वगतौ सत्यां वाक्यभेदप्रकल्पना ।।<br />न न्याय्या सेति दृष्टत्वाद्देवस्य त्वादिवाक्यवत् ।। २७६ ।।</div>
<div class="verse">तथैव पृथगर्थत्वगतौ भिन्नवचस्त्वतः ।।<br />इषे त्वादिषु दृष्टत्वान्न न्याय्यैकार्थकल्पना ।। २७७ ।।</div>
<div class="verse">ज्ञानकाण्डार्थशेषत्वं कर्मकण्डस्य यत्पुनः ।।<br />विनियोजकहेत्वेतत्तयोर्वाक्यैकवाक्यतः ।। २७८ ।।</div>
<div class="verse">न्यायेन वक्ष्यमाणेन भूयोऽप्येतत्प्रवक्ष्यते ।। २७९ ।।<br />पार्थगर्थ्यमतः सिद्धमपास्तविधिलक्षणम् ।।<br />सर्वोपनिषदां चाऽऽत्मज्ञानं कैवल्यसाधनम् ।। २८० ।।</div>
<div class="verse">निःशेषवाङ्भनःकायप्रवृत्त्युपरमात्मिका ।।<br />तन्निष्ठा चेह विज्ञेया यथोक्तन्यायवर्त्मना ।। २८१ ।।</div>
<div class="verse">अधिकारोऽपि तस्यां च सिद्धोऽशेषक्रियात्यजः।।<br />जिज्ञासोरेव, कर्तुस्तु न सिषाधयिषोः सदा ।। २८२ ।।</div>
<div class="verse">ब्रह्मात्मतत्त्वव्युत्पत्तिमात्रेणाप्यधिकारिता ।।<br />भवत्येवात्र जिज्ञासोरज्ञस्यापि मुमुक्षुतः ।। २८३ ।।</div>
<div class="verse">मैवं प्रक्रमसंहारपर्यालोचनया पुरा ।।<br />वेदस्यैकार्थ्यतात्पर्यमेकवाक्यतयोदितम् ।। २८४ ।।</div>
<div class="verse">तेन निःशेषवेदोक्तकारिणोऽत्राधिकारिता ।।<br />सिद्धे ह्यनेकवाक्यत्वे कल्प्या भिन्नाधिकारिता ।। २८५ ।।</div>
<div class="verse">मैवं भिन्नैकवाक्यत्वे प्रागस्माभिः समर्थिते ।।<br />ततश्च भवदुक्तस्य चोद्यस्येह न संभवः।। २८६ ।।</div>
<div class="verse">नापि निःशेषवेदार्थमनुष्ठातुं क्षमो नरः ।।<br />पुमायुषाऽपि येन स्यादात्मज्ञानेऽधिकारिता ।। २८७ ।।</div>
<div class="verse">संपदां चार्थवादत्वं तेन वेदान्तगोचरे ।।<br />ज्ञानेऽधिकारिणोऽभावात्प्रामाण्यं क्षिप्यते स्वतः ।। २८८ ।।</div>
<div class="verse">किंच मानादविज्ञाता विमुक्तिः काम्यते न च ।।<br />ज्ञातायां स्वात्मरूपत्वात्सुतरां नास्ति कामना ।। २८९ ।।</div>
<div class="verse">न युक्तं कामना मुक्तौ पुंसां नास्तीति भाषितुम् ।।<br />देशकालानवच्छिन्नसुखाद्यर्थित्वदर्शनात् ।। २९० ।।</div>
<div class="verse">किंच ज्ञानमदृष्टार्थमग्निहोत्रादिवद्यदि ।।<br />ततोऽधिकारिचिन्ता स्यात्कृतेऽप्यफलशङ्क्या ।। २९१ ।।</div>
<div class="verse">कामिनाऽप्यग्निहोत्रादि शूद्रेणानधिकारिणा ।।<br />कृतमप्यफलं तेन यत्नात्तत्र निरूप्यते ।। २९२ ।।</div>
<div class="verse">अविद्याघस्मरज्ञानजन्ममात्रावलम्बिनः।।<br />पुमर्थस्याधिकं शास्त्रात्किंचिदत्र तु नार्थ्यते ।। २९३ ।।</div>
<div class="verse">कुतस्तज्ज्ञानमिति चेत्तद्धि बन्धपरिक्षयात् ।।<br />असावपि च भूतो वा भावी वा वर्ततेऽथवा ।। २९४ ।।</div>
<div class="verse">अधीतवेदवेदार्थोऽप्यत एव न मुच्यते ।। <br />हिरण्यनिधिदृष्टान्तादिदमेव च दर्शितम् ।। २९५ ।।</div>
<div class="verse">भिद्यते हृदयग्रन्थिद्रिछद्यन्ते सर्वसंशयाः।।<br />क्षीयन्ते चास्य कर्मणि तस्मिन्दृष्टे परावरे ।। २९६ ।।</div>
<div class="verse">इत्यादिनाऽपि विज्ञानं नादृष्टार्थमितीरितम् ।।<br />तथा स ब्रह्मणः केन स्याद्येनेति प्रदर्शितम् ।। २९७ ।।</div>
<div class="verse">आत्यान्तिकसुरवानर्थप्राप्तिविच्छेकाङ्क्षिणः ।।<br />प्रीत्युत्कर्षोऽपि लोकेऽस्मिन्दृष्टाः स किं न काम्यते ।। २९८ ।।</div>
<div class="verse">दृष्टादृष्टार्थसंवन्धिप्रीत्युत्कर्षाविशेषतः।।<br />नाऽऽनन्दादन्यतो मुख्यात्पण्डितः पर्यवस्यति ।। २९९ ।।</div>
<div class="verse">किंतु साधनसाध्यत्वादनित्यं कर्मजं सुखम् ।।<br />अभिव्यञ्जकतत्रस्तु मोक्षस्तेनाक्षयो मतः ।। ३०० ।।</div>
<div class="verse">संस्कारमात्रकारित्वं सर्वेषामपि कर्मणाम् ।।<br />ज्ञानकाण्डे प्रवेशो वा तेषां नार्थान्तरं ततः ।। ३०१ ।।</div>
<div class="verse">एवमत्रैकवाक्यत्वं नानुष्ठेयसमाप्तितः ।। ३०२ ।।<br />असारफलसंप्राप्तिः पुमर्थो नेष्यते यतः।।<br />तृष्णया साधयन्प्रीतिं न प्रीतिलवमिच्छति ।। ३०३ ।।</div>
<div class="verse">प्रीतेः श्रुतः प्रकर्षोऽपि स्वर्गस्वाराज्यभेदतः ।।<br />नापि प्रीतेरियत्तायाः स्वर्गशब्दोऽस्ति वाचकः ।। ३०४ ।।</div>
<div class="verse">न चाजानन्स्वसाध्यार्थं विद्वान्कश्चित्प्रवर्तते ।।<br />प्रीतिर्या काचिदिष्टा चेत्स्वर्गशब्देन भण्यते ।। ३०५ ।।</div>
<div class="verse">चित्राग्निष्टोमयागादेः पश्वादिफलसंकरः ।।<br />विशेषो वाञ्छितश्चेत्स्यात्पुत्रपश्वाद्युपाधितः ।। ३०६ ।।</div>
<div class="verse">न तावत्संभवेत्स्वर्गो ज्ञातोपाधिवियोगतः ।।<br />मुक्तौ काम्यफलेऽभीष्टे सकृत्करण एव च ।।<br />अनवच्छिन्नरूपायाः प्रीतेराप्तौ कृतार्थता ।। ३०७ ।।</div>
<div class="verse">प्लवा ह्येते परीक्ष्येति तथा तद्य इहेति च ।।<br />कर्मभ्यो निर्वृतिर्नास्तीत्यादिवाक्यैः प्रदर्शितम् ।। ३०८ ।।</div>
<div class="verse">प्रत्यक्षश्रुतिविध्यन्तविहितानामकारणात् ।।<br />त्यागोऽतिसाहसं मन्ये ननु यागादिकर्मणाम् ।। ३०९ ।।</div>
<div class="verse">प्रत्यक्षोपनिषद्वाक्यविहितायास्ततोऽपि तु ।।<br />ऐकात्म्यज्ञाननिष्ठायास्त्यागोऽतीव हि साहसम् ।। ३१० ।।</div>
<div class="verse">विचार्यमाणे यत्नेन त्वधिकारे यथाश्रुति ।। ३११ ।।<br />न किंचित्साहसं त्वत्र प्रत्यक्षश्रुतिवाक्यतः ।।<br />अधिकारविभागस्य प्रसिद्धेरेव कारणात् ।। ३१२ ।।</div>
<div class="verse">तस्मात्सिद्धोऽधिकारोऽत्र ब्रह्मरूपं विविक्षिताम् ।।<br />तस्यास्य कर्मकाण्डेन संबन्ध इति भाष्यकृत् ।।<br />प्रतिज्ञायापि संबन्धं कस्मात्तन्नोक्तवान्स्फुटम् ।। ३१३ ।।</div>
<div class="verse">अभिधीयत इत्यादिवचसाऽपि स नोच्यते ।।<br />सिद्धे वस्तुनि वेदस्य मानत्वं तेन भण्यते ।।। ३१४ ।।</div>
<div class="verse">वेदान्तोक्तेः प्रमाणत्वे सति संबन्ध उच्यते ।।<br />प्रामाण्यायैव तेनाऽऽदौ सर्वोऽपीत्यादि भण्यते ।। ३१५ ।।</div>
<div class="verse">आक्षिप्यते वा संबन्धः संवन्धो नाभिधीयते ।।<br />सप्तम्यन्तपदच्छेदात्कथं चेदिति भण्यते ।। ३१६ ।।</div>
<div class="verse">भिन्नार्थयोर्न संबन्धो ह्यन्योन्यार्थानपेक्षतः ।।<br />ऐकार्थ्ये चैकवाक्यत्वात्कर्मविज्ञानकाण्डयोः ।। ३१७ ।।</div>
<div class="verse">तथा तयोरमानत्वे संबन्धोक्तिर्न युज्यते ।।<br />द्वयोरेकस्य वा मात्वे न संबन्धादि शस्यते ।। ३१८ ।।</div>
<div class="verse">श्रुत्यैव तस्य चोक्तत्वात्तमेतमिति यत्नतः।।<br />इति चेतसि संधाय संबन्धं नोक्तवान्गुरुः ।। ३१९ ।।</div>
<div class="verse">प्रसाध्य वा प्रमाणत्वं वेदान्तानां प्रयत्नतः ।।<br />संबन्धं कर्मकाण्डेन पश्चात्सम्यक्प्रवक्ष्यते ।। ३२० ।।</div>
<div class="verse">वेदानुवचनादीनामैकात्म्यज्ञानजन्मने ।।<br />तमेतमिति वाक्येन नित्यानां वक्ष्यते विधिः।। ३२१ ।।</div>
<div class="verse">यद्वा विविदिपार्थत्वं सर्वेपामपि कर्मणाम् ।।<br />तमेतमिति। वाक्येन संयोगस्य पृथक्त्वतः ।। ३२२ ।।</div>
<div class="verse">लोकतः सिद्धमादाय पशुव्रीह्यादिसाधनम् ।। <br />इदं कार्यमिदं नेति कर्मकाण्डश्रुतेर्गतिः ।। ३२३ ।।</div>
<div class="verse">मानान्तरेण संप्राप्तां साध्यसाधनसंगतिम् ।।<br />कर्मशास्रं व्यनक्तीति न तु वस्त्ववबोधकृत् ।। ३२४ ।। </div>
<div class="verse">वेदो हि सर्व एवायमैकात्म्यज्ञानसिद्धये ।।<br />अतो नान्याोऽभिसंबन्धः कर्मविज्ञानकाण्डयोः ।। ३२५ ।। </div>
<div class="verse">नित्यनैमित्तिकानीह कर्तृसंस्कारतो यतः।।<br />नान्यत्र पर्यवस्यन्ति ज्ञानादैकात्म्यगोचरात् ।। ३२६ ।।</div>
<div class="verse">``प्लवां ह्येते'' ``परीक्ष्येति'' तथा ``तद्य इहेति'' च ।।<br />निन्दाश्रुतेर्न काम्यानां कार्यताऽध्यवसीयते ।। ३२७ ।।</div>
<div class="verse">विधिनिन्दासमावेशो नैवमप्युपपद्यते ।।<br />फलाभिसंधिमात्रे तु निन्दायामेव युज्यते ।। ३२८ ।।</div>
<div class="verse">उपासनं च यत्किंचिद्विद्याप्रकरणे श्रुतम् ।।<br />तदप्यैकात्म्यविज्ञानयोग्यत्वायैव कल्प्यते ।। ३२९ ।।</div>
<div class="verse">विमुच्यमान इत्युक्तेरर्चिराद्युक्तितस्तथा ।।<br />स्वार्थमात्रावसायित्वं नोपास्तीनां प्रतीयते ।। ३३० ।।</div>
<div class="verse">इत्येवमभिसंबन्धः कर्मकाण्डस्य युज्यते ।।<br />इतोऽन्यथाऽभिसंबन्धे न किंचिन्मानमीक्ष्यते ।। ३३१ ।।</div>
<div class="verse">न चोद्गीथादिविषयज्ञानवत्कर्मसंगतिः ।।<br />ऐकात्म्यबुद्धेस्तद्वुद्धिद्वारं नैव निरीक्ष्यते ।। ३३२ ।।</div>
<div class="verse">श्रुत्या नैकात्म्यविज्ञानं विनियुक्तं श्रुतौ क्कचित् ।।<br />उपस्थानं यथैन्द्र्या स्यान्नापि लिङ्गेन संगतिः ।।<br />बर्हिर्देवसदनं दामीत्यादौ च यथा तथा ।।। ३३३ ।।</div>
<div class="verse">न चापि वाक्याद्विज्ञानं कर्तृद्वारेण गच्छति ।।<br />कर्मण्यप्रक्रियास्थं सज्जुहूपर्णमयीत्ववत् ।। ३३४ ।।</div>
<div class="verse">डुह्वाद्याकृतिसंपत्तिव्यपेक्षापूरणक्षमम् ।।<br />विशेत्पर्णमयीत्वादि प्रकृत्युपनयात्क्रतुम् ।। ३३५ ।।</div>
<div class="verse">कर्मापेक्षितकर्त्रादिरूपविध्वंसकृन्न तु ।।<br />ऐकात्म्यज्ञानमन्वेति स्वातन् त्र्येऽप्यर्थत्त्वतः ।। ३३६ ।।</div>
<div class="verse">जुह्वाद्यव्यभिचारित्वात्प्रत्युपस्थापयेत्क्रतुम् ।।<br />कर्ताऽन्यत्रापि सद्भावान्नाऽऽक्षेप्ता व्यभिचारतः ।। ३३७ ।।</div>
<div class="verse">अऩारभ्योक्तितश्चापि नेह प्रकरणग्रहः ।। ३३८ ।।<br />सिद्धे सामान्यतो लिङ्गात्संबन्धे कर्मभिस्ततः ।।<br />विशेषावगतिर्नाम्नः क्रमाच्चेति व्यवस्थितम् ।। ३३९ ।।</div>
<div class="verse">इह त्वैकात्म्यधीयोगः काम्ययाज्येष्टिवन्न हि ।। <br />तस्मात्कर्माभिसंवन्धो नैवैकात्म्यधियोऽमितेः ।। ३४० ।।</div>
<div class="verse">न चाप्यस्यार्थवादत्वं विधिना वाक्यभेदतः ।।<br />दृष्टार्थत्वाच्च तद्वुद्धेः पाठान्नादृष्टकल्पना ।। ३४१ ।।</div>
<div class="verse">तमेतमिति वाक्यात्तु यागादेः प्रत्युताङ्गता ।। ३४२ ।।<br />अन्ये त्वाहुर्न शक्नोति कामसंदूषिताशयः ।।<br />द्रष्टुं तत्परमद्वैतं सर्वकामासमाप्तितः ।। ३४३ ।।</div>
<div class="verse">द्वैतैकत्वमतीहाभिः सूत्रान्तं फलमाप्यना ।।<br />प्राजापत्यं पदं भुक्त्वा तदैकात्म्यं प्रपद्यते ।। ३४४ ।।</div>
<div class="verse">नैवं, न कामसंप्रप्त्या तन्नाशोऽब्दशतैरपि ।।<br />तत्सेवातोऽतिवृद्धिः स्यान्निवृत्तिर्दोषदर्शनात् ।। ३४५ ।।</div>
<div class="verse">न जातु कामः कामानामुपभोगेन शाम्यति ।। <br />हविषा कृष्णवर्त्मेव भूय एवाभिवर्धते ।। ३४६ ।।</div>
<div class="verse">निवर्तेतापि कामेभ्यस्तदुपायाप्रसिद्धितः।।<br />सर्वक्लेशोपशान्त्यात्मज्ञानं चापि समाश्रयेत् ।। ३४७ ।।</div>
<div class="verse">अथाऽऽनन्दः श्रुतः साक्षान्मानेनाविषयीकृतः।।<br />दृष्टानन्दाभिलाषं स न मन्दीकर्तुमप्यलम् ।। ३४८ ।।</div>
<div class="verse">कामप्रविलयायातस्तद्विपक्षार्थभावनम् ।।<br />विधयस्तत्क्रियाणां स्युस्तद्विपर्ययहेतवः ।। ३४९ ।।</div>
<div class="verse">द्वारं न नियतं मुक्तेः प्राजापत्यं पदं भवेत् ।।<br />नह्युपाधिषु तत्त्वस्य विशेषः कश्चिदीक्ष्यते ।। ३५० ।।</div>
<div class="verse">नाऽऽकाशस्य विशेषोऽस्ति कुम्भद्रोण्याद्युपाधिषु।।<br />दूरान्तिकादिभिन्नेषु कल्पिताकल्पितेष्वपि ।। ३५१ ।।</div>
<div class="verse">सत्तत्त्वापेक्षयाऽभेदो भावानां नाभ्युपेयते ।।<br />स्वभावहानादन्योन्यं विशेषो बाह्य एव सः ।। ३५२ ।।</div>
<div class="verse">कार्यकारणपक्षेऽपि कार्यं नान्यत्र कारणात् ।।<br />न च तत्त्वे विशेषोऽस्ति कटकादीव हेमनि ।। ३५३ ।।</div>
<div class="verse">अतः प्रजापतौ तत्त्वं कृमौ वा न विशिष्यते ।।<br />तर्कादागमतश्चापि तद्यो य इति हीदृशात् ।। ३५४ ।।</div>
<div class="verse">यदा सर्वे प्रमुच्यन्ते कामा येऽस्य हृदि श्रिताः ।।<br />अथ मर्त्योऽमृतो भवत्यत्र ब्रह्म समश्नुते ।। ३५५ ।।</div>
<div class="verse">एको देवः सर्वभूतेषु गूढः सर्वव्यापी सर्वभूतान्तरात्मा ।।<br />कर्माध्यक्षः सर्वभूताधिवासः साक्षी चेता केवलो निर्गुणश्च ।। ३५६ ।।</div>
<div class="verse">विज्ञानकर्मणोस्रेधा यधुच्येत समुच्चयः ।।<br />पूर्वोक्तैकात्म्यतात्पर्याद्वेदस्यासौ न युज्यते ।। ३५७ ।।</div>
<div class="verse">एकवाक्यावशीभावात्साध्यैक्यायोगतस्तथा ।।<br />समुच्चयः कुतो द्रव्यगुणवज्ज्ञानकर्मणोः ।। ३५८ ।।</div>
<div class="verse">भेदाभेदाश्रयत्वेन ह्यैकात्म्यज्ञानकर्मणोः ।।<br />परस्परोपकारित्वहानात्कीदृक्समुच्चयः ।। ३५९ ।।</div>
<div class="verse">देवताद्रव्ययाथात्म्यज्ञानं कर्माङ्गतां गतम् ।। <br />तावदेव हि तत्कर्म नाज्ञातद्रव्यदैवतम् ।। ३६० ।।</div>
<div class="verse">तद्विशेषेऽङ्गभूयस्त्वात्फलभूयस्त्वमित्यतः ।।<br />समुच्चयो न तस्य स्यान्नाङ्गेनाङ्गिसमुच्चयः ।। ३६१ ।।</div>
<div class="verse">यच्चाप्यैकात्म्यविज्ञानं तदज्ञानैकघस्मरम् ।।<br />तस्मिन्सति कुतः कर्म का वाऽपेक्षाऽस्य गोचरे ।। ३६२ ।।</div>
<div class="verse">ब्राह्मणत्वादिविज्ञानमग्निहोत्रादिकर्मणाम् ।।<br />यदृष्टं साध्यसिद्ध्यै तु कर्मानुुगुणमेव तत् ।। ३६३ ।।</div>
<div class="verse">ऐकात्म्यवस्तुयाथात्म्यबोधे जात्यदिवाधनात् ।।<br />न केवलं क्रिया न स्यात्कर्मणां प्रत्युताक्रिया ।। ३६४ ।।</div>
<div class="verse">अयथावस्तुसर्पादिज्ञानं हेतुः पलायने ।।<br />रज्जुज्ञानेऽहिधीध्वस्तौ कृतम्यनुशोचति ।। ३६५ ।।</div>
<div class="verse">न कर्मव्यापृतिर्मुक्तावाप्त्यादीनामभावतः ।। <br />न च श्रुत्यादयस्तत्र तेन स्यान्न समुच्चयः ।। ३६६ ।।</div>
<div class="verse">अन्तरङ्गं हि विज्ञानं प्रत्यङ्भात्रैकसंश्रयात् ।।<br />बहिरङ्गं तु कर्म स्याद्वाह्यद्रव्याश्रयत्वतः ।। ३६७ ।।</div>
<div class="verse">सत्यन्तरङ्गे विज्ञाने बहिरङ्गं न सिध्यति ।।<br />संस्कारकं तु कर्म स्याज्ज्ञानात्त्वज्ञाननिहनुतिः ।। ३६८ ।।</div>
<div class="verse">यथावस्त्वात्मविज्ञानं, मोहमात्राश्रयाः क्रियाः।।<br />सम्यग्ज्ञाने कुतः कर्म कर्महेतूपमर्दनात् ।। ३६९ ।।</div>
<div class="verse">नित्यप्राप्तं त विज्ञानं प्रतीचः संनिधेः सदा ।।<br />कर्मानित्यं पृथग्रपं नित्यं चानित्यबाधकम् ।। ३७० ।।</div>
<div class="verse">क्षयी कर्मार्जितो लोकः, स्वराडब्रह्मावबोधतः ।।<br />लब्धे त्रैलोक्यराज्ये ना भिक्षामाद्रियते तु कः ।। ३७१ ।।</div>
<div class="verse">भिन्नप्रकरणं ज्ञानं काङ्क्षितं न च कर्मणा ।।<br />विरोधाच्च स्वतन्त्रं तद्गुणभूतं न कस्यचित् ।। ३७२ ।।</div>
<div class="verse">यतो वस्त्वनुरोध्येतन्न ज्ञातृवशवर्त्यतः ।।<br />अज्ञानोच्छित्तये ज्ञानं स्वतन्त्रं तेन भण्यते ।। ३७३ ।।</div>
<div class="verse">अनावृत्तिश्च कर्मभ्यो न क्वचिच्छ्रूयते स्फुटम् ।।<br />ज्ञानादेव त्वनावृत्तिः श्रूयते बहुशः श्रुतो ।। ३७४ ।।</div>
<div class="verse">एकरूपं च विज्ञानमेकरूपात्ममेयतः ।।<br />भिन्नरूपाणि कर्माणि बहुकारकसंश्रयात् ।। ३७५ ।।</div>
<div class="verse">एकरूपस्य मोक्षस्य भिन्नरूपं न साधनम् ।। <br />एकरूपस्य मोक्षस्य ह्ये करूपं हि साधनम् ।। ३७६ ।।</div>
<div class="verse">तस्मात्कर्मफलं नाना नानाकर्मसमुद्भवम् ।।<br />देवमानुषतिर्यक्षु कर्तुः शास्त्रैर्निदर्शितम् ।। ३७७ ।।</div>
<div class="verse">अन्ये तु मन्वते केचिद्गम्भीरन्यायवादिनः ।।<br />भेदस्य विलयो वेदे गम्यते कस्यचित्कचित् ।। ३७८ ।।</div>
<div class="verse">देहात्मभावविलयः स्वर्गकामपदे यथा ।।<br />देहाद्भिन्नोऽधिकार्यत्र स्वर्गभोग्यवगम्यते ।। ३७९ ।।</div>
<div class="verse">गोदोहनेनेत्यत्रापि विलयोऽन्याधिकारिणः ।।<br />अधिकृताधिकारित्वान्नान्योऽधिक्रियते यतः।। ३८० ।। </div>
<div class="verse">रागाद्युत्थप्रवृत्तीनां निषेधेषु लयोऽञ्जसा ।।<br />विधिष्वपि लयस्तासां कार्यान्तरनियोगतः ।। ३८१ ।।</div>
<div class="verse">लोकेऽपि चानभिप्रेतात्पथः साक्षान्निवारणम् ।।<br />मार्गान्तरोपदेशाद्वा वेदेऽप्येवं प्रतीयताम् ।। ३८२ ।।</div>
<div class="verse">एवं रागादिहेतूत्थप्रवृत्तिलयवर्त्मना ।।<br />आत्मज्ञानाधिकारार्था निःशेषा विधयः स्थिताः ।। ३८३ ।।</div>
<div class="verse">नैतदेवं यतोऽशेषा न कर्मविधयः श्रुतौ ।।<br />स्ववाक्यावगतात्कार्यादपेक्षन्ते फलनन्तरम् ।। ३८४ ।।</div>
<div class="verse">वेदेऽनुष्ठानतात्पर्यान्न लयो गम्यते क्वचित् ।।<br />फलश्रुतेरभावो हि साध्यः स्यादफलः कथम् ।। ३८५ ।।</div>
<div class="verse">वस्तुनोऽवगतिर्नापि लयाद्भवति कुत्रचित् ।।<br />अभावेऽप्युपपन्नत्वात्सुषुप्ते चाप्यनीक्षणात् ।। ३८६ ।।</div>
<div class="verse">स्वाभाविकः प्रपञ्चश्चेत्स निरोद्धुंं न शक्यते ।।<br />कार्यश्चेत्कारणोच्छेदे कार्योच्छेदः स्वतो न हि ।। ३८७ ।।</div>
<div class="verse">कृतस्रप्रपञ्चविलयः कर्तुं शक्यो न केनचित् ।।<br />स्वेन्द्रियादिलयः स्वापे स्वत एव न शास्रतः ।। ३८८ ।।</div>
<div class="verse">उत्थितस्य पुनर्भावादनुच्छेदोऽथ शङ्क्यते ।।<br />आयातस्तिर्ह्यनाश्वासस्त्वदभ्युपगतावपि ।। ३८९ ।।</div>
<div class="verse">प्रपञ्चनाश्नेनाथ नाश्यते भेदकारणम् ।।<br />नैवं न कार्यनाशेन कारणं नश्यति क्वचित् ।। ३९० ।।</div>
<div class="verse">कारणस्याप्यविद्याया वस्तुबोधाद्विनाशतः ।।<br />यतोऽतोऽविद्यानाशार्थं प्रपञ्चविलयोऽफलः ।। ३९१ ।।</div>
<div class="verse">रज्जुज्ञानाद्धि सर्पादिप्रपञ्चविलयो यतः ।।<br />सर्पाभासलयेऽपीयं रज्जुस्तमसि नेक्ष्यते ।। ३९२ ।।</div>
<div class="verse">लयनिष्ठे प्रमाणे नो वस्तुगोचरभेदतः ।।<br />अथ वस्तुनि तन्मानं न लये स्यान्न च द्वये ।। ३९३ ।।</div>
<div class="verse">भाव्युच्छेत्तुमशक्यस्ते, भूतोऽप्युपरतः स्वतः ।।<br />प्रपञ्चो वर्तमानस्तु कार्यत्वान्नश्यति स्वतः ।। ३९४ ।।</div>
<div class="verse">श्रुतेर्विलयतात्पर्ये फलमाकस्मिकं भवेत् ।।<br />फलार्था चेल्लये न स्यान्नोभयं वाक्यभेदतः ।। ३९५ ।।</div>
<div class="verse">प्रपञ्चविलयेनैव सर्वानर्थप्रहाणतः ।।<br />पुरुषार्थस्य संसिद्धेर्विद्या नैष्फल्यमापतेत् ।। ३९६ ।।</div>
<div class="verse">अत ऐकात्म्ययाथात्म्यज्ञानादज्ञानहानतः ।।<br />सिद्धे पुमर्थे विलयकल्पना निष्प्रयोजना ।। ३९७ ।।</div>
<div class="verse">स्वकार्योपक्षयादेव विधीनां च परस्परम् ।।<br />कुत एकाधिकारत्वमपेक्षाभावतो वद ।। ३९८ ।।</div>
<div class="verse">विधीनां चापि सर्वेषां निषेधवचसां तथा ।।<br />नामादिलयनिष्ठत्ये ह्यभ्युपेतेऽप्रमाणके ।। <br />अऩिमित्तोऽपवर्गोऽपि शास्रं चैवमनर्थकम् ।। ३९९ ।।</div>
<div class="verse">स्वर्गादिकार्यमार्गेण मन्यसे यदि कर्मणाम् ।।<br />सोपानपङ्लिगत्येव हर्म्यपृष्ठाधिरोहणम् ।।<br />आत्मज्ञानाधिकारानुप्रवोशित्वं भविष्यति ।। ४०० ।।</div>
<div class="verse">यथैव नगराध्वस्थग्रामगत्युपदेशनम् ।। <br />नगराध्वोपदेशस्य शेषत्वं प्रतिपद्यते ।।। ४०१ ।।</div>
<div class="verse">नाकामितत्वाद्ग्रामादिरातेर्युक्तैव शेषता ।।<br />स्वर्गादेर्न तु शेषत्वं पुरुषार्थत्वहेतुतः ।। ४०२ ।।</div>
<div class="verse">अथोपच्छन्दनार्थानि स्वर्गादीनि विमुक्तये ।।<br />नगराप्तौ तदध्वस्थग्रामादिगुणगीरिव ।। ४०३ ।।</div>
<div class="verse">नैवं मान्तरतः सिद्धेर्नृवाक्ये तत्समञ्जसम् ।।<br />वेदे तु वक्त्रभावत्वादभिप्रायाद्यसंभवः ।। ४०४ ।।</div>
<div class="verse">यद्वा तत्रैव तात्पर्यं यत्रोपच्छन्द्य नीयते ।।<br />नगराप्तौ तु माभावात्प्रयतेत पुमान्कुतः ।। ४०५ ।।</div>
<div class="verse">यदाऽपि वस्तुवृत्तेन नगरावाप्तिसाधनम् ।। <br />ग्रामाप्तिर्नगरप्राप्तिस्तदाऽप्यर्थान्न मानतः ।। ४०६ ।।</div>
<div class="verse">अर्थादपि न तात्पर्यं द्रव्यार्जनविधेरिव ।।<br />शब्दमात्रानुसारेण वेदे तात्पर्यधीर्यतः ।। ४०७ ।।</div>
<div class="verse">स्वर्गादौ यदि तात्पर्यं न स्यादैकात्म्यबोधने ।।<br />मुक्तौ चेन्न भवेत्स्वर्गे वाक्यभेदान्न च द्वये ।। ४०८ ।।</div>
<div class="verse">न च स्वर्गादिकार्याणां प्रयाजार्थसमानता ।।<br />अनुप्रवेशः कल्प्येत येन कार्यान्तरं प्रति ।। ४०९ ।।</div>
<div class="verse">वक्तव्यं च कथं त्वेते दृष्टेनैवोपकारिणः ।।<br />आत्मज्ञानाधिकारस्य यदि तावदिदं मतम् ।। ४१० ।।</div>
<div class="verse">रागाद्याक्षिप्तदृष्टार्थप्रवृत्तिप्रतिषेधतः ।।<br />अस्त्वेवं प्रतिषेधेषु निवृत्तेरूपकारतः ।। ४११ ।।</div>
<div class="verse">बिधयस्तु कथं रागं निरून्धन्तीति भण्यताम् ।।<br />न हि ते परिसंख्यार्था नापि चैते नियामकाः ।। ४१२ ।।</div>
<div class="verse">अत्यन्ताप्राप्तमर्थं हि विधयो बोधयन्ति नः ।।<br />प्रप्तार्थो यो विधिः  सोऽन्यनिवृत्तिफल इष्यते ।। ४१३ ।।</div>
<div class="verse">सेवासांग्रहणीहावत्तुल्यकार्यतया न च ।।<br />यतोऽनियतकालीनफला वैधी क्रियेष्यते ।। ४१४ ।।</div>
<div class="verse">अदृष्टार्था हि दृष्टार्था रागाद्युत्थाः प्रवृत्तयः ।।<br />ग्रामोपयेन सेवायाः सांग्रहण्याऽविरुद्धता ।। ४१५ ।।</div>
<div class="verse">क्रियातः फलमित्येवं शास्त्रमेतावति प्रमा ।।<br />क्रमेण युगपद्वाऽतः सेवासांग्रहणीहयोः ।।<br />नानुष्ठाने विरोधोऽस्ति फलभूमार्थिनः क्वचित् ।। ४१६ ।।</div>
<div class="verse">रागाद्युत्थप्रवृत्तीनां कार्त्स्न्येन च विरोधतः ।।<br />नैयोगिक्योऽपि नैव स्युर्द्रव्याभावात्प्रवृ्त्तयः ।। ४१७ ।।</div>
<div class="verse">दृष्टादृष्टप्रवृत्त्योश्च न विशेषोऽस्ति कश्चन ।।<br />उपायत्वेन काम्यानां रागाद्याक्षिप्रहेतुतः ।। ४१८ ।।</div>
<div class="verse">प्रपञ्चाभिनिवेशित्वहेतौ तुल्येऽपि चानयोः ।।<br />कं विशेषमपेक्ष्यैका चेष्टा मुक्त्यनुरोधिनी ।। ४१९ ।।</div>
<div class="verse">कामोपायत्वमेवाथ नेष्टं यदि च कर्मणाम् ।।<br />उक्तो न्यायः प्रहीयेत फलं चाऽऽकस्मिकं भवेत् ।। ४२० ।।</div>
<div class="verse">सर्वकामाशनेनाथ कृत्स्रकामलयाध्वना ।।<br />यान्ति मुक्त्यानुगुण्यं चेद्विधयो वार्त्तमेव तत् ।। ४२१ ।।</div>
<div class="verse">यन्निमित्ता प्रवृत्तिः स्यात्सा कथं तन्निवर्तिका ।।<br />प्रवृत्तोऽपि निवर्तेत न कामोपायकर्मतः ।। ४२२ ।।</div>
<div class="verse">उद्विजेताथवा ज्ञानात्सर्वपुंभोगघस्मरात् ।।<br />अपि वृन्दावने शून्य इति कामिवचस्तथा ।। ४२३ ।।</div>
<div class="verse">उक्तं यदपि वेदेऽस्मिन्कस्यचिद्विलयः क्वचित् ।।<br />तन्नातत्परतस्तूक्तेर्न देहादिलयस्ततः ।। ४२४ ।।</div>
<div class="verse">श्रुतेऽपि स्वर्गतात्पर्ये कल्पना चेल्लयेऽर्थतः ।।<br />तन्न प्रत्यक्षवचनाद्देहादिलयसिद्धितः ।। ४२५ ।।</div>
<div class="verse">साक्षाद्धस्तिनि दृष्टेऽपि नहि हस्तिपदानुमा ।।<br />अस्थूलादिवचः साक्षाद्देहादिप्रतिषेधकृत् ।। ४२६ ।।</div>
<div class="verse">विपर्ययेण येऽप्याहुर्यथोक्तज्ञानकर्मणोः ।।<br />एकाधिकारितां वाच्यं मानं तैर्ज्ञानसंगतौ ।। ४२७ ।।</div>
<div class="verse">न तावत्प्रक्रियेहास्ति व्रूह्यादिप्रोक्षणे यथा ।।<br />प्रकृतापूर्वसंबन्धलक्षणापरतः स्थितेः ।। ४२८ ।।</div>
<div class="verse">व्रीहिशब्दस्य हि व्रीहिस्वरूपे तु निरर्थकम् ।।<br />प्रकृतापूर्वसंबन्धं बोधयेदिति युज्यते ।। ४२९ ।।</div>
<div class="verse">नापि वाक्येन संबन्धो जुहूपर्णमयीत्ववत् ।। ४३० ।।<br />जुह्वाद्यव्यभिचारित्वकर्मसंगतिकारणात् ।।<br />विनाऽपि प्रक्रियां तेन कर्मोपस्थापयेद्ध्रुवम् ।। ४३१ ।।</div>
<div class="verse">वाक्येनैवाभिसंबन्धस्तत्र तस्येति वर्णितम् ।।<br />आत्मज्ञानं तु नैवं स्यान्न तत्प्रकरणे श्रुतम् ।। ४३२ ।।</div>
<div class="verse">नापि चाव्यभिचारित्वमात्मनः कर्मणेक्ष्यते ।। <br />तेनास्य कर्मसंबन्धो न मानेनोपपद्यते ।। ४३३ ।।</div>
<div class="verse">एवं चाज्ञातपारार्थ्ये नार्थवादः फलश्रुतिः।।<br />पृथगेवाधिकारोऽतो यथोक्तज्ञानकर्मणोः ।। ४३४ ।।</div>
<div class="verse">अर्थाक्षेपोऽपि योग्यस्य कर्तुर्भोक्तुश्च युज्यते ।।<br />न तु विध्वस्तभेदस्य स्यादौपनिषदस्य सः ।। ४३५ ।।</div>
<div class="verse">प्रत्यक्षवेदवचनप्रामाण्याद्याश्रयत्वतः ।।<br />आदौ संन्याससंसिद्धेर्ऋणानीति ह्यपस्मृतिः ।। ४३६ ।।</div>
<div class="verse">न च केवलकर्मभ्यो मुक्तिर्युक्त्योपपद्यते ।।<br />तथाच वक्ष्यते स्पष्टमतो मुक्तिर्न कर्मतः ।। ४३७ ।।</div>
<div class="verse">न चैकात्म्यपरिज्ञानमभ्यासापेक्षमिष्यते ।। <br />मुक्तये भावनार्थं वा तथा चोर्ध्वं प्रवक्ष्यते ।। ४३८ ।।</div>
<div class="verse">स्वतोऽनुभवतः सिद्धेरैकात्म्याख्यस्य वस्तुनः।।<br />न स्यात्सांपादिकं ज्ञानमित्येतच्चापि वक्ष्यते ।। ४३९ ।।</div>
<div class="verse">अन्य आहुः पदार्थत्वात्प्रमाणान्तरगम्यताम् ।।<br />आत्मनो नाऽऽगमात्सिद्धिर्व्रीह्याद्यन्यपदार्थवत् ।। ४४० ।।</div>
<div class="verse">अऩ्वयव्यतिरेकाभ्यां जाग्रत्स्वप्नसुषुप्तितः ।।<br />विविच्यातः स्वमात्मानं प्रत्यभिज्ञानसस्तथा ।।<br />माव्यापारसमाप्तत्वान्न भूयस्तदपेक्षिता ।। ४४१ ।।</div>
<div class="verse">तद्वासनानिरोधेऽतः पुमाञ्श्रुत्या नियुज्यते ।। ४४२ ।।<br />मनसो वा निरोधेऽसौ न तु वस्त्ववबोधने ।।<br />मानान्तरेण तत्सिद्धेर्नात्र व्याप्रियते वचः ।। ४४३ ।।</div>
<div class="verse">स्वयंज्योतिःस्वभावत्वान्निरूद्धस्वान्तवासनः ।।<br />प्रमान्तरानपेक्षोऽपि स्वयमात्मा प्रकाशते ।। ४४४ ।।</div>
<div class="verse">एवं कार्यमुखेनैव ज्योतिष्टोमादिवाक्यवत् ।।<br />वेदान्तानां प्रमाणत्वं, नाक्षवद्वस्तुनीष्यते ।। ४४५ ।।</div>
<div class="verse">वासनामात्रहेतुत्वादात्मनोऽनर्थसंगतेः।।<br />अन्योपाये सत्यसति निरोधादेव मुक्तता ।। ४४६ ।।</div>
<div class="verse">संभाव्यं नानपेक्षत्वं नियोगविरहात्कचित् ।।<br />शब्दप्रवृत्तेः सिद्धे च न नियोगस्य संभवः ।। ४४७ ।।</div>
<div class="verse">न च वस्तुनि मानत्व उदाहरणमिष्यते ।।<br />विधर्गुणार्थस्तस्यापि व्यापारविषयत्वतः ।। ४४८ ।।</div>
<div class="verse">किंचानुभूयमानस्य ह्यर्थस्य पुरुषार्थता ।।<br />सर्वत्र गम्यते वेदे नानुभूतेः कथंचन ।। ४४९ ।।</div>
<div class="verse">ततश्च प्रतिभामात्रं शब्दादिति न मानतः।।<br />प्रतीयमान एवातः पुरुषार्थः प्रसिद्धितः ।। ४५० ।।</div>
<div class="verse">अप्युपादीयमानं च सिद्धं वस्तु न कर्मणि ।।<br />पुमर्थं साधयट्ट्टष्टमनिर्ज्ञाताङ्गभावकम् ।। ४५१ ।।</div>
<div class="verse">अनुपादीयमानश्च न च ज्ञाताङ्गभावकः।।<br />आत्मा चेन्नास्य शेषत्वं विधिं प्रत्युपपद्यते ।। ४५२ ।।</div>
<div class="verse">उपासीत स्वमात्मानमिति साक्षाद्वचःश्रवात् ।।<br />तत्राङ्गभाव इति चेन्मत्पन्थानं भवानितः ।। ४५३ ।।</div>
<div class="verse">क्रियाविधिपरत्वेन प्रामाण्यं वचसः स्थितम् ।।<br />इति व्याचक्षते केचिन्नियोगार्थौकरागिणः ।। ४५४ ।।</div>
<div class="verse">नैतत्साध्वभ्यधाय्युच्चैर्नियोगविरहादपि ।।<br />कामितार्थस्य संसिद्धेर्लौकिकादेव मानतः ।। ४५५ ।।</div>
<div class="verse">तद्भावभावतो लिङ्गाद्वासनैकसमाश्रयात् ।।<br />ज्ञातोऽनर्थेन संबन्ध आत्मनो न तु वास्तवः ।। ४५६ ।।</div>
<div class="verse">तस्मात्संसारसंबन्धनिदानस्य प्रसिद्धितः ।।<br />लिङ्गादेव ततस्तस्य ध्वंसेऽनर्थो निवर्तते ।। ४५७ ।।</div>
<div class="verse">अन्तरेणापि वचनं बौद्धादेरिव सिद्धितः ।।<br />मोक्षस्य पुरुषार्थस्य वचोऽतो निष्फलं भवेत् ।। ४५८।।</div>
<div class="verse">व्यतीतानेकजन्मोत्थवासनानामनन्ततः।।<br />तासां निरोधोऽसंभाव्यो जन्मन्येकत्र मानवै ।। ४५९ ।।</div>
<div class="verse">साक्षादात्मावबोधेन प्रत्यग्ध्वान्तच्छिदा न चेत् ।।<br />दुःखादिभावना ध्वस्ता कथं तद्भावना नुदेत् ।। ४६० ।। </div>
<div class="verse">नियोगवर्त्मना चेयं यथा मुक्तिर्न सिध्यति ।।<br />स्पष्टेन न्यायमार्गेण वक्ष्यामोऽवसरे तथा ।। ४६१ ।।</div>
<div class="verse">न पदार्थो न वाक्यार्थ आत्माऽयं वस्तुतो यतः ।।<br />तत्प्रत्याख्यानश्रुत्यैव तद्याथात्म्यावबोधनात् ।। ४६२ ।।</div>
<div class="verse">वासनानामभावेऽपि सुषुप्त्यादौ न मुक्तता ।।<br />मानव्यापारविरहात्प्रथनं वा दृगात्मनः ।। ४६३ ।। </div>
<div class="verse">सर्वानर्थाभिसंबन्धे ह्यविद्यैवास्य कारणम् ।।<br />वासनानामपि युतौ सैव यस्मादपेक्ष्यते ।। ४६४ ।।</div>
<div class="verse">संभाव्यतेऽनपेक्षत्वं नियोगविरहादपि ।।<br />यथा तथा च वक्ष्यामः स्पष्टेन न्यायवर्त्मना ।। ४६५ ।।</div>
<div class="verse">स्वानुभूतिबलादेव भवताऽपि विभाव्यते ।।<br />नियोगादिः प्रमाणार्थो नानुभूतिर्नियोगतः ।। ४६६ ।।</div>
<div class="verse">यस्याप्रसिद्धिर्नाज्ञानात्प्रसिद्धिर्नापि मानतः।।<br />तस्यानुभवतत्त्वस्य कुतः सापेक्षतोच्यते ।। ४६७ ।।</div>
<div class="verse">स्वप्रधानात्मबुद्ध्यैव तदन्यस्य प्रसिद्धितः ।।<br />कार्यबुद्धिव्यपेक्षातो नानुभूत्यात्मवस्तुनः ।। ४६८ ।।</div>
<div class="verse">क्व नु प्रतीयमानस्य पुमर्थत्वं समीक्षितम् ।।<br />मानान्मानफलस्यैव पुमर्थत्वसमन्वयात् ।। ४६९ ।।</div>
<div class="verse">प्रतीतेर्माफलत्वाच्च कथं मेयैकनिष्ठता ।।<br />माक्रियाफलयोगोऽयं यतो मातरि भोक्तरि ।। ४७० ।।</div>
<div class="verse">न चाऽऽत्मानुभावदन्यो विषयः किश्चिदिष्यते ।। <br />अपि सर्वप्रमाणानां, किमु वेदान्तशासने ।। ४७१ ।।</div>
<div class="verse">लौकिको वैदिकः सर्वो व्यवहारो जगत्यपि ।।<br />भोक्त्रर्थ एऴ नान्योऽतः प्रधानं भोक्तुरिष्यते ।। ४७२ ।।</div>
<div class="verse">न वा अरे पत्युरिति तदेतत्प्रेय इत्यपि ।।<br />निखिलेऽपि जगत्यस्मिन्प्रधानं नाऽऽत्मनोऽपरः ।। ४७३ ।।</div>
<div class="verse">न प्रमाता प्रमाणं वा क्रियामेयफलानि वा।।<br />प्राधान्यायेन कल्पन्ते भोक्तुरेव प्रधानतः ।। ४७४ ।।</div>
<div class="verse">आत्मनः कर्त्रवस्थाऽपि भोक्त्रर्थमिति निश्चयः ।।<br />यतोऽतोऽपरमप्येतद्भोक्त्रर्थं विनियुज्यते ।। ४७५ ।।</div>
<div class="verse">नापि चाऽऽत्मातिरेकेण वस्त्वन्यन्मानभूभिगम् ।।<br />संभाव्यते यथा चैतत्तथोदर्के प्रवक्ष्यते ।। ४७६ ।।</div>
<div class="verse">अनादृत्य यथोक्तार्थं नियोगार्थैकरागतः ।।<br />केचित्कार्यैकनिष्ठत्वं वेदान्तानां प्रचक्षते ।। ४७७ ।।</div>
<div class="verse">कार्यैकमात्रनिष्ठत्वात्प्रमाणस्याऽऽगमात्मनः ।।<br />कुत ऐकात्म्यनिष्ठत्वं त्वया यदुदितं पुरा ।। ४७८ ।।</div>
<div class="verse">नहि तस्यानपेक्षत्वं सिद्धवस्त्वबोधनात् ।।<br />यतो मानान्तरमितं सिद्धं वस्त्विति भण्यते ।। ४७९ ।।</div>
<div class="verse">शब्दसामर्थ्यनियमो लोकादेवावगम्यते ।।<br />लोके मान्तरसिद्धोऽर्थः कार्यायैवाभिधीयते ।। ४८० ।।</div>
<div class="verse">न प्रवृत्तिनिवृत्तिभ्यां शून्यस्य वचसो यतः ।।<br />कश्चिदर्थोऽत्र दृष्टोऽतो वस्तुनि स्यान्न मानता ।। ४८१ ।।</div>
<div class="verse">संबन्धावगमो नापि शब्दाद्भूतार्थवाचिनः ।।<br />प्रवर्तकात्प्रवृत्त्याऽर्थे प्रत्ययो ह्यनुमीयते ।। ४८२ ।।</div>
<div class="verse">ततः शब्दस्य सामर्थ्यं प्रतीतेरवधार्यते ।।<br />कार्यैकविषयैवेयं वाक्यस्यातः प्रमाणतः ।। ४८३ ।।</div>
<div class="verse">क्रियाकारकसंबन्धो वाक्यार्थो यैरपीष्यते ।।<br />अनुवादविसंवादात्तेषामुक्तेरमानता ।। ४८४ ।।</div>
<div class="verse">मान्तरानुप्रवेशित्वं कार्यस्य तु न शङ्क्यते ।।<br />शब्दादेव हि कार्यार्थप्रतिपत्तिर्न लोकतः ।। ४८५ ।।</div>
<div class="verse">प्रवर्तनां वदञ्शब्दः प्रवर्तनां वदञ्शब्दः प्रवर्तक इतीर्यते ।। <br />ज्ञापकत्वात्प्रमाणस्य प्रेरयन्कारको भवेत् ।। ४८६ ।।</div>
<div class="verse">शब्दात्प्रवर्तनाबुद्धौ रागादिर्न च शङ्क्यते ।।<br />रागादिः प्रेरणाकारी प्रेरणाज्ञापको ध्वनिः ।। ४८७ ।।</div>
<div class="verse">आज्ञापितार्थनिष्पत्तौ कृतिमत्त्वेक्षणात्प्रभोः ।।<br />रागाद्यर्थस्य चासिद्धौ कर्तृवृत्तिर्न रागतः ।। ४८८ ।।</div>
<div class="verse">स्वामिकोपप्रसादादिहृदयाकूतवेदनात् ।।<br />नापि श्रोतुः प्रवृत्तिः स्याच्छब्दात्कोपाद्यवेदनात् ।। ४८९ ।।</div>
<div class="verse">लिङादयो न कोपादेः स्मर्यन्ते प्रतिपादकाः ।।<br />मानान्तरमिताः सन्तस्ते हि पुंसां प्रवर्तकाः ।। ४९० ।।</div>
<div class="verse">धिगङ्गाद्यभिधानैस्तु लिङ्गभूतैरिहेङ्गिताः ।।<br />रागादयो नियोगस्य सिद्ध्यै विषयसाधनाः ।। ४९१ ।।</div>
<div class="verse">अत एव च रागादिसंसृष्टोऽपि विविच्यते ।।<br />लोडाद्यर्थो व्रजेत्युक्तो याति स्वर्थं विना यतः ।। ४९२ ।।</div>
<div class="verse">ननु दानादिसंबद्धमहावाक्यानुमानतः ।। <br />गच्छेत्याद्येकदेशोक्तौ लोभादेव प्रवर्तते ।। ४९३ ।।</div>
<div class="verse">महावाक्यप्रयोगेऽपि पदार्थप्रविवेचने ।। <br />पुंस्प्रवृत्तिस्तु दृष्टेयं लोडादेरेव नान्यतः ।। ४९४ ।।</div>
<div class="verse">लोडादेरेव श्रवणाद्यत्र रागाद्यसंभवः ।।<br />बालः प्रवर्तते तत्र ज्ञायते प्रेरणार्थता ।। ४९५ ।।</div>
<div class="verse">आह मानान्तरेणासौ किल नार्थोऽवगम्यते ।। <br />शब्दाच्च ज्ञायतेऽज्ञातसंबन्धादिति चित्रता ।। ४९६ ।।</div>
<div class="verse">यद्यनिर्ज्ञातसंबन्धोऽप्यर्थं शब्दः प्रबोधयेत् ।।<br />को द्वेषोऽस्मासु भवतो येनोपालम्भ ईर्यते ।। ४९७ ।।</div>
<div class="verse">यदाऽवगम्यते नान्यत्प्रवृत्तेः कारणान्तरम् ।।<br />शब्दश्च गम्यते स्पष्टस्तदाऽर्थः प्रविविच्यते ।। ४९८ ।।</div>
<div class="verse">अन्वयव्यतिरेकौ तु वाक्यार्थज्ञानपूर्वकौ ।।<br />वाक्यार्थस्तु तदायत्तो नेत्यन्येभ्यो विशिष्टता ।। ४९९ ।।</div>
<div class="verse">कर्तव्यताविवक्षैव नृवाक्येभ्योऽपि गम्यते ।।<br />विवक्षाया न कार्यत्वं शब्दार्थविषया हि सा ।। ५०० ।।</div>
<div class="verse">तद्वशान्न तु शब्दार्थः स हि पूर्वं प्रतीयते ।। <br />अतः प्रैषादिसंसृष्टोऽप्यर्थः सिद्धो विवेकतः ।। ५०१ ।।</div>
<div class="verse">शब्दार्थोपाधयो ह्येते पुरुषाशयपातिनः ।।<br />प्रैषादयो न शब्दार्था न चानेकार्थता मता ।। ५०२ ।।</div>
<div class="verse">अभिप्रायवतोऽभावादभिप्रायानुपातिनः ।।<br />शङ्क्यतेऽपि न वेदे तु कार्यं वाच्यमिति स्थितम् ।। ५०३ ।।</div>
<div class="verse">प्रयोगविधिशेषत्वात्तन्मूला एव नाऽऽशयात् ।।<br />वेदे प्रैषास्तु ये दृष्टा अग्नीदग्नीनितीदृशाः ।। ५०४ ।।</div>
<div class="verse">प्रैषादिभ्यो यथैवेयं भिन्ना कर्तव्यतेक्ष्यते ।।<br />शब्दशक्तिवशात्तद्वत्क्रियादेरपि वीक्ष्यताम् ।। ५०५ ।। </div>
<div class="verse">नानिष्पन्नस्वभावोऽपि भावः कर्तव्यता यतः ।।<br />लडादिश्रवणात्तस्या अप्रतीतिर्लिङादिवत् ।। ५०६ ।।</div>
<div class="verse">ननु कालोपबन्धोऽत्र कार्यबुद्धिविघातकृत् ।।<br />नैतत्संदेह एवात्र विवेकाभावतस्तव ।। ५०७ ।।</div>
<div class="verse">कालोपबन्धः किंत्वत्र कार्यबुद्धिविघातकृत् ।।<br />किं भावात्कार्यता भिन्ना लडादिर्यां न भाषते ।। ५०८ ।।</div>
<div class="verse">कर्तव्यः कट इत्यादावव्यापारेऽपि कार्यता ।।<br />वीक्ष्यतेऽतः पृथग्भावात्फलाच्च प्राक्प्रतीतितः ।। ५०९ ।।</div>
<div class="verse">ननु कर्मणि कृत्योऽयं तयोरेवेति शासनात् ।।<br />मैवं प्रैषादिवद्यस्मादुपाधित्वादवाच्यता ।। ५१० ।।</div>
<div class="verse">प्रैषादिष्वपि कृत्यानां तथाच स्मरणं मुनेः ।।<br />कृत्यानां युक्तितोऽपि स्यान्नैव कर्माभिधायिता ।। ५११ ।।</div>
<div class="verse">यथा कटं करोतीति कर्ममात्रावबोधनम् ।।<br />कर्तव्यः कट इत्यत्र तथैव स्यान्न चेक्ष्यते ।। ५१२ ।।</div>
<div class="verse">कर्तव्यत्वादभीष्टत्वसिद्धौ कर्मार्थलाभतः ।।<br />साक्षादनभिधानेऽपि न द्वितीया प्रसज्यते ।। ५१३ ।।</div>
<div class="verse">न चाभीष्टत्वकार्यत्वमभिन्नं व्यतिरेकतः ।।<br />इच्छेदेष्टव्यमित्येवं तत्रापि प्रत्ययो यतः ।। ५१४ ।।</div>
<div class="verse">तस्मात्कर्तव्यतावेशात्क्रिया वा यदि वा फलम् ।। <br />कारकं वाऽपि कार्यत्वं लभते न स्वतन्त्रतः ।। ५१५ ।।</div>
<div class="verse">लोकवन्ननु वेदेऽपि कार्यमात्रं न गम्यते ।।<br />साधनेहानुबन्धस्य वेदे कार्यस्य बोधनात् ।। ५१६ ।।</div>
<div class="verse">ततश्चोऽऽरोग्यकामस्य पथ्यभोजनवाक्यवत् ।।<br />मानान्तरप्रवेशेन सापेक्षत्वं प्रसज्यते ।। ५१७ ।।</div>
<div class="verse">अतः प्रैषादितुल्योऽयं क्रियाफलनिवन्धनः ।।<br />नियोगस्तदसंवादाच्चित्रादौ ते विहन्यते ।। ५१८ ।।</div>
<div class="verse">मैवं मानान्तरावेशाल्लोके प्रैषाद्युपाधिकम् ।। <br />कार्यं प्रयोजनार्था च प्रवृत्तिरिति युज्यते ।। ५१९ ।।</div>
<div class="verse">साध्यसाधनसंबन्धविषयत्वं पुमर्थतः ।।<br />नियोगस्यात एवात्र कर्तृत्वेन नियुज्यते ।। ५२० ।। </div>
<div class="verse">स्वत एव प्रवृत्तत्वात्कर्तुरेवाधिकारिता ।।<br />पदं चाऽऽरोग्यकामादि भवेत्कर्तृविशेषणम् ।। ५२१ ।।</div>
<div class="verse">वेदे तु सकलाक्षादिप्रमाणागोचरत्वतः ।।<br />साध्यसाधनताज्ञानं नियोगादेव नान्यतः ।। ५२२ ।।</div>
<div class="verse">तथा ह्यकारकः कामी स्वर्गकामपदार्पितः।।<br />नियोगात्कर्मसंबन्धे पश्चाद्यातीह कर्तृताम् ।। ५२३ ।।</div>
<div class="verse">कामस्य च प्रधानत्वात्तत्प्राधान्यानपायतः ।।<br />पुंविशेषणता तस्माद्भोगी कामी न कारकः ।। ५२४ ।।</div>
<div class="verse">अप्रवृत्तप्रवृत्तेश्च कारकत्वं न युज्यते ।।<br />प्रवृत्तस्य णिचोक्तिः स्यात्पचन्तं पाचयेद्यथा ।। ५२५ ।।</div>
<div class="verse">अक्रियाकर्तृसंबन्धे ननु षष्ठी प्रसज्जते ।।<br />नैवं नाम्नोः सदा योगे षष्ठीयं शैषिकी यतः ।। ५२६ ।।</div>
<div class="verse">क्रियाकारकयोगे च द्वितीयादिर्लडादि तु ।।<br />स्यात्प्रातिपदिकार्थस्य भावार्थेनेत्यसंकरः ।। ५२७ ।।</div>
<div class="verse">नीलोन्पले तु नामार्थावपहाय परस्परम् ।। <br />भेदमेकात्मतां याताविति षष्ठी न संमता ।। ५२८ ।।</div>
<div class="verse">लिङर्थे युज्यमानस्य कर्मत्वं न च कामिनः ।।<br />अक्रियात्वान्नियोगस्य द्वितीया चेद्भवेत्तथा ।। ५२९ ।।</div>
<div class="verse">तस्मादकारकः कामी स्वनियोगप्रसिद्धये ।।<br />नियुज्यमान एवेह विषयं साध्यमीक्षते ।। ५३० ।।</div>
<div class="verse">राजादिषु प्रसिद्धश्च नियोगः साध्यगोचरः ।।<br />भावार्थस्य च साध्यत्वमिति तेनापि युज्यते ।। ५३१ ।।</div>
<div class="verse">अविवक्षितमप्येवं लिङ्गसंख्यं विवक्ष्यते ।।<br />पश्चाद्विषयासिद्ध्यर्थं कारकादि च यच्छ्रुतम् ।। ५३२ ।।</div>
<div class="verse">ततश्च स्वर्गकामो यः स्वनियोगं स साधयेत् ।। <br />केन यागादिनिर्वृत्त्येत्येतच्छास्रात्प्रतीयते ।। ५३३ ।।</div>
<div class="verse">न चानपनयन्यागः कामिनः स्वर्गकामिताम् ।।<br />साधनं स्वाधिकारस्य भवतीह कथंचन ।। ५३४ ।।</div>
<div class="verse">अनुन्मृदितकामो हि पूर्वावस्थाविशेषतः ।।<br />निष्पादिताधिकारोऽपि नियोगार्हः पुनर्भवेत् ।। ५३५ ।।</div>
<div class="verse">अधिकारः स्वसिद्ध्यर्थमतः कामस्य साध्यताम् ।।<br />यागेनाऽऽपाद्य संसिध्यन्विषयस्यैति साध्यताम् ।। ५३६ ।।</div>
<div class="verse">नानन्तरफलाभावे विसंवादोऽत्र शङ्क्यते ।।<br />क्रियासाध्ये फले स स्याल्लिङर्थस्त्वक्रियात्मकः ।। ५३७ ।।</div>
<div class="verse">प्रत्यर्थिनि च शब्देऽस्मिन्नाभावोऽनुपलब्धितः ।।<br />मानाभावे ह्यसौ मानमानन्तर्यं त्वचोदितम् ।। ५३८ ।।</div>
<div class="verse">अतः कृताधिकारोऽपि यो विद्यादकृतार्थताम् ।।<br />तस्य शास्त्रानभिज्ञत्वान्नाधिकारोऽत्र वैदिके ।। ५३९ ।।</div>
<div class="verse">मत्रार्थवादनाम्नां च कार्यार्थानुप्रवेशतः ।।<br />प्रामाण्यं न स्वतस्तस्मात्कार्ये वेदस्य मानता ।। ५४० ।।</div>
<div class="verse">वेदान्तानामतो वाच्यं कार्यार्थानुप्रवेशनम् ।।<br />प्रामाण्यं वा निषेद्धव्यमत्र प्रतिविधीयते ।। ५४१ ।।</div>
<div class="verse">निःशेषमातृतद्वृत्तिजन्मनां तद्विलक्षण-<br />स्वतःसिद्धात्मसंबोधव्याप्तिर्वस्त्वनुरोधतः ।। ५४२ ।।</div>
<div class="verse">वियद्वस्तु्स्वभावानुरोधादेव न कारकात् ।।<br />वियत्संपूर्णतोत्पत्तौ कुम्भस्येव दृशा धियाम् ।। ५४३ ।।</div>
<div class="verse">घटदुःखादिरूपत्वं धियां धर्मादिहेतुतः ।।<br />निर्हेतुत्वात्मसंबोधरूपित्वं वस्तुरूपतः ।। ५४४ ।।</div>
<div class="verse">बुद्धितद्वृत्तिभावोऽयमभावश्चाप्यनन्यमात् ।।<br />यतः सिद्धायते सोऽर्थो ज्ञेयः सिद्धः स्वतः सदा ।। ५४५ ।।</div>
<div class="verse">ननु प्रमाणविरहात्स्वतःसिद्धो यदीष्यते ।।<br />वचसो बुद्धबोधित्वादप्रमाण्यं प्रसज्यते ।। ५४६ ।।</div>
<div class="verse">मैवमप्रतिपन्नत्वादनुभूत्यैव वस्तुनः ।।<br />तद्द्वयुत्पत्तेः पुरा साक्षाद्बोधो व्युत्पत्तिमात्रतः ।। ५४७  ।।</div>
<div class="verse">बोधाबोधौ यतो दृष्टौ स्वानुभूत्यनुसारतः ।।<br />दृष्टे चानुपपन्नत्वं किंबलादभिधीयते ।। ५४८ ।।</div>
<div class="verse">सुषुप्तादेश्च संसिद्धिर्मात्रादिविरहेऽपि या ।।<br />साऽपीहान्तरसंबुद्धमेयमात्रव्यपाश्रयात् ।। ५४९ ।। </div>
<div class="verse">न चाभावप्रमाणात्सा सति मातर्यभावमा ।।<br />मात्राद्यभावसंसिद्धिः कथं मात्रादिपूर्विका ।। ५५० ।। </div>
<div class="verse">यमप्रमीयमाणानि नानात्मानं प्रमिण्वते ।।<br />वस्तुवृत्तानुरोधेन कथं तत्राप्रमा वचः ।। ५५१ ।।</div>
<div class="verse">अमीमांसक इत्युच्चैरमीमांसक इत्यतः ।। <br />आक्षिपन्ति यदज्ञानात्तच्छान्त्या उत्तरं वचः ।। ५५२ ।। </div>
<div class="verse">सर्वोऽपि वेद इत्यादि यथोक्तपरिहारकृत् ।।<br />गुरुराह वचः स्पष्टं दृढन्यायोपबृंहितम् ।। ५५३ ।।</div>
<div class="verse">मानस्वभावमाश्रित्य सर्वोऽपीत्याद्युदीरणम् ।।<br />काण्डद्वयसमाख्या हि तत्प्रमेयानुरोधतः ।। ५५४ ।। </div>
<div class="verse">मानं हि व्य़ञ्जकं लोके सिद्धे तच्च स्वकारणात् ।।<br />स्वतः सिद्धेऽथ वा नित्यं मेयमात्रं विशिष्यते ।। ५५५ ।।</div>
<div class="verse">अतः सर्वोऽपि वेदोऽयं प्रमाणत्वैकहेतुतः ।।<br />प्रकाशनपरो ज्ञेयः सिद्धसाध्यात्मवस्तुनः ।। ५५६ ।।</div>
<div class="verse">एकवाक्यत्वतो यद्वा सर्वोऽपीत्यादि भण्यते ।। <br />पुरुषार्थावसायित्वाद्वेदाधीतिविधेरिति ।। ५५७ ।। </div>
<div class="verse">निःशेषसुखसंप्राप्तेः सर्वानर्थइनुतेस्तथा ।।<br />मुक्तेरर्वाक्पुमर्थोऽन्यो नेह कश्चित्समीक्ष्यते ।। ५५८ ।।</div>
<div class="verse">असिद्धार्थस्य वा सिद्धिरनुभूत्येकमात्रतः ।।<br />सर्वोऽपीति वचः सिद्धिः सर्वा ह्यात्मैकसंविदः ।। ५५९ ।।</div>
<div class="verse">यद्वाऽनवगतोऽतोन्यः संभाव्यो नाऽऽत्मनस्ततः ।।<br />सर्वोऽपीति वचः प्राह तथा चोर्ध्वं प्रवक्ष्यते ।। ५६० ।। </div>
<div class="verse">यद्धेतुकं प्रमाणत्वं वेदान्तानां समर्थ्यते ।। <br />तेनैव हेतुना कर्मकाण्डस्यापि प्रमाणता ।। ५६१ ।।</div>
<div class="verse">वेदान्तानाममानत्वं येन वा हेतुनोच्यते ।। <br />तेनैव हेतुना कर्मकाण्डस्यापि प्रसज्यते ।। ५६२ ।।</div>
<div class="verse">अपि सर्वप्रमाणानि स्वप्रमेयाभिसंगतेः ।। <br />प्रमामेवेह कुर्वन्ति प्रामाण्यं यान्ति नान्यथा ।। ५६३।।</div>
<div class="verse">विधिनैवैकवाक्यत्वं यतो मत्रार्थवादयोः ।।<br />ततो दर्शननिष्ठत्वं न तयोरुपपद्यते ।। ५६४ ।।</div>
<div class="verse">अर्थवादोक्तितो याऽपि प्रतिष्ठाकामिकल्पना ।।<br />विध्यर्थसंगतावेव साऽपि नैव ततोऽन्यतः ।। ५६५ ।।</div>
<div class="verse">विध्यर्थशेषभावश्च ततश्चार्थान्तरोक्तिता ।।<br />ऐकार्थ्याद्वचसोऽशक्या विरुद्धद्व्यर्थकल्पना ।। ५६६ ।।</div>
<div class="verse">विरोधे गुणवादः स्यादनुवादोऽवधारिते ।।<br />भूतार्थवादस्तद्धानादर्थवादस्रिधा मतः ।। ५६७ ।।</div>
<div class="verse">विधिशेषोऽपि यद्यर्थमर्थवादः समर्पयेत् ।।<br />अद्वैतविधिनाऽऽक्षिप्ता वेदान्ता नेति का मितिः ।। ५६८ ।।</div>
<div class="verse">प्रत्यक्षाद्यभिधानेन सर्वमानोपलक्षणम् ।।<br />मान्तरं नाऽऽगमादन्यद्यदैकात्म्यावबोधकृत् ।। ५६९ ।।</div>
<div class="verse">सिद्धेऽनवगते यस्मात्पुरस्ताद्व्यापृतिर्मितेः ।।<br />मानादज्ञाततासिद्धौ स्यादन्योन्यसमाश्रयः ।। ५७० ।। </div>
<div class="verse">तत्त्वमस्यादिक्यस्य विरोधोऽतो न केनचित् ।। <br />सर्वाश्रयत्वात्संवित्तेस्तथाऽऽत्मन्यप्रवृत्तितः ।। ५७१ ।। </div>
<div class="verse">कृत्स्रेष्टार्थस्य संप्राप्तिः कृत्स्रानर्थइनुतिस्तथा ।।<br />आत्मस्वरूपान्नान्यत्र संभाव्या सा हि मानतः ।।। ५७२ ।।</div>
<div class="verse">इत्येवमादिभाष्यार्थः क्रमेणैकात्म्यवस्तुनि ।।<br />यत्नेन वक्ष्यते न्यायात्पूर्वपक्षनिरासतः ।। ५७३ ।।</div>
<div class="verse">वेदान्तवचसां स्वार्थे प्रामाण्यं न विहन्यते ।।<br />मानलक्षणसद्भावाज्ज्योतिष्टोमादिवाक्यवत् ।। ५७४ ।।</div>
<div class="verse">नैव कार्यैकनिष्ठानि व्यवहारे वचांसि हि ।।<br />नियमेन प्रयुज्यन्त इत्यत्र मितिरस्ति ते ।। ५७५ ।।</div>
<div class="verse">दिष्ट्या त्वं वर्धसे भद्र जातः पुत्रस्तवर्धिमान् ।।<br />इति नेदं प्रवृत्त्यर्थं वचो नापि निवृत्तये ।। ५७६ ।। </div>
<div class="verse">सुखाद्युत्पत्तिहेतूनि दृश्यन्तेऽकार्यवन्त्यपि ।।<br />वचनानि व्रज ग्राममित्यादिनि यथा तथा ।। ५७७ ।।</div>
<div class="verse">सुख्येधीति न चानेन प्रवृत्तिरुपदिश्यते ।।<br />सुखीभवनमस्यार्थान्नोपदेशव्यपेक्षया ।। ५७८ ।। </div>
<div class="verse">विशेषोऽस्ति प्रवृत्तेश्चेत्तात्पर्यं वचसोऽपि च ।।<br />नैवं सुखादिसंभूतावर्थवत्त्वोपपत्तितः ।। ५७९ ।।</div>
<div class="verse">आनर्थक्यभयादेव श्रुतादन्यत्र कल्प्यते ।।<br />तात्पर्यं प्रोक्षणाद्युक्तेर्न स्वतत्रेऽधिकारवत् ।। ५८० ।।</div>
<div class="verse">किंचोपायेऽप्रवृत्तः सन्पुरुषोऽयं प्रवर्त्यते ।। <br />ज्ञातोपायत्वतो यद्वा विधिनोपेयसिद्धये ।। ५८१ ।।</div>
<div class="verse">तत्रेह तावन्नोपाये पुत्रजन्मादिलक्षणे ।।<br />तस्य निष्पन्नरूपत्वान्नाप्युपेये सुखे तथा ।। ५८२ ।।</div>
<div class="verse">न व्यापारान्तरं यस्मात्सुखार्थं किंचिदीक्ष्यते ।।<br />पुत्रजन्मोक्तिमात्रेण पुरुषार्थावसानतः ।। ५८३ ।।</div>
<div class="verse">किं चाध्यस्ताहिदृष्टस्य तद्विपव्याप्तचेतसः ।।<br />स्रगियं न फणीत्युक्ते दृष्टा विषनिराक्रिया ।। ५८४ ।।</div>
<div class="verse">मा भैषीरिति चोक्तेऽपि न नियोगः प्रतीयते ।।<br />स्रगुक्तेरेव निःशेषसाध्वसध्वंसलाभतः ।। ५८५ ।।</div>
<div class="verse">न्याय्यो नियोगस्तत्रैव यत्र बुद्धाऽस्य कार्यताम् ।।<br />अनन्तंर प्रवृ्त्तिः स्याद्विषये तस्य सिद्धये ।। ५८६ ।।</div>
<div class="verse">इह त्वैकात्म्यवाक्येषु तत्त्वमात्रावबोधतः ।।<br />सद्यः पुमर्थसंसिद्धेः कार्यसिद्धिर्न वीक्ष्यते ।। ५८७ ।।</div>
<div class="verse">कुतूहलवतां तद्वन्निर्वृत्ताख्यानमात्रतः ।। <br />दृष्टा नराणां निःशेषकुतूहलनिराक्रिया ।। ५८८ ।।</div>
<div class="verse">वस्तुमात्रावसायित्वात्तद्वचांसि न कनिचित् ।।<br />उपादानाय वाऽलं स्युर्नापि हानाय तद्विदः ।। ५८९ ।।</div>
<div class="verse">यत्रापि च प्रतीयेते हानादाने वचःश्रवात ।।<br />अयं चोराकुलः पन्था देशोऽयं निधिमानिति ।। ५९० ।।</div>
<div class="verse">तत्रापि नैव शब्दस्य व्यापारः सिद्धवेदनात् ।।<br />कृतार्थत्वान्नरस्यापि रागादेव प्रवृत्तितः ।। ५९१ ।।</div>
<div class="verse">कामैकपाशाकृष्टः सन्निच्छयैव प्रवर्तते ।।<br />निवर्तते च तद्दूेषान्न शब्दव्यापृतेर्नरः ।। ५९२ ।।</div>
<div class="verse">नन्वप्रयुक्तमप्येतद्वक्त्रा वाक्यं विवक्षितम् ।।<br />न गन्तव्यं पथाऽनेन, गृहाणेमं निधिं तथा ।। ५९३ ।।</div>
<div class="verse">मैवं, न वक्त्रभिप्रायाच्छब्दार्थत्वं प्रकल्पते ।।<br />शब्दसामर्थ्यतो यस्मात्तादर्थ्यं, नान्यहेतुकम् ।। ५९४ ।।</div>
<div class="verse">भवद्भिरपि चैवैतदभ्युपेयं प्रयत्नतः ।।<br />वक्तृतत्रे हि शब्दार्थे न विश्वासः श्रुतेर्भवेत् ।। ५९५ ।।</div>
<div class="verse">नानाविधपुमर्थाप्तिरपि वक्तुः समीहिता ।।<br />तस्या अपि त्वदुक्त्यैवं शब्दार्थत्वं प्रसज्यते ।। ५९६ ।।</div>
<div class="verse">प्रवृत्तिं वा निवृत्तिं वा यदाऽभिप्रेत्य चेतसा ।।<br />किंचिज्जिज्ञास्यते ज्ञात्रा प्रत्यक्षादिप्रमाणतः ।। ५९७ ।।</div>
<div class="verse">अभिप्रेताऽपि न तदा प्रवृत्तिर्यदि वेतरा ।।<br />प्रत्यक्षादिप्रमेयेति  शक्या वक्तुं विपश्चिता ।। ५९८ ।।</div>
<div class="verse">इतश्चाभ्युपगन्तव्यमेततुल्येऽपि वस्तुनि ।।<br />एकस्य हानधीस्तस्मिन्नुपादित्सा परस्य च ।। ५९९ ।।</div>
<div class="verse">शब्दार्थत्वे हि सर्वेषामादानायैव धीर्भवेत् ।।<br />नोपेक्षायां, प्रहाणे वा, न चानेकार्थता मता ।। ६०० ।।</div>
<div class="verse">न च प्रवर्तकत्वेऽपि वाक्यस्याङ्गीकृते त्वया ।।<br />शक्यो विधायिनोऽन्येषां पदानां वक्तुमन्वयः ।। ६०१ ।।</div>
<div class="verse">किं स्वार्थमात्रनिष्ठत्वमुत कार्यै कनिष्ठता ।।<br />पदार्थमात्रसंसर्गपरता किं त्वितीर्यताम् ।। ६०२ ।।</div>
<div class="verse">स्वार्थमात्रावसायित्वे वाक्यार्थप्रत्ययः कुतः ।।<br />वैयर्थ्यं त प्रयोगस्य व्यवहाराक्षमत्वतः ।। ६०३ ।।</div>
<div class="verse">पदार्थमात्रसंसर्गे कार्यार्थविरहेऽपि ते ।।<br />व्यवहारस्य संसिद्धेर्व्यर्था कार्यप्रकल्पना ।। ६०४ ।।</div>
<div class="verse">कार्यैकव्यतिषङ्गे च वाक्याद्भूतानुवादकात् ।। <br />प्रतीतिः स्यान्न वाक्यार्थे स्यादुक्तेर्व्यर्थताऽपि च ।। ६०५ ।।</div>
<div class="verse">कार्यान्तरस्य चाभावात्कार्यार्थैकाभिधायिनः ।।<br />संबन्धो न भवेदन्यैः साधनाद्यभिद्यायिभिः ।। ६०६ ।। </div>
<div class="verse">कार्यान्वयित्वे सर्वेषामपि चेह परस्परम् ।। <br />पदार्थानामसंबन्धोऽनपेक्षत्वाद्भवेद् ध्रुवम् ।। ६०७ ।। </div>
<div class="verse">नियोगो न प्रतीयेत विशिष्टविषयस्तथा ।। <br />तदा चैकपदार्थस्य नियोगः साध्यतामियात् ।। ६०८ ।।</div>
<div class="verse">अथ सोमादिसंबद्धे यागादौ विपये मतः ।।<br />नियोगः कस्ततः पूर्वं संबन्धे हेतुरुच्यताम् ।। ६०९ ।।</div>
<div class="verse">सिद्धेऽसति विशिष्टे न विपये कार्यमिष्यते।।<br />अथ क्रियैव प्राक्कार्यात्सिद्धं नो यत्समीहितम् ।। ६१० ।।</div>
<div class="verse">तदेतरत्तदर्थमित्येवं चैतत्समञ्जसम् ।।<br />विषये यदि कार्यत्वं कार्यावगमपूर्वकम् ।। ६११ ।।</div>
<div class="verse">कार्ये कार्यान्तराभावात्कार्यवुद्धिः कुतो भवेत् ।।<br />तदभावादनुष्ठेयो विषयोऽपि न ते भवेत् ।। ६१२ ।।</div>
<div class="verse">कार्यार्थता ततश्चेष्टा हीयेतानुष्ठितिं विना ।।<br />अथ कार्यान्तराभावेऽप्यस्य कार्यत्वमिष्यते ।। ६१३ ।।</div>
<div class="verse">विषयस्यापि कार्यत्वं स्वत एव भवेत्तथा ।।<br />विषयोऽकार्यरूपत्वात्स्वसिद्ध्यै यद्यपेक्षते ।। ५१४ ।।</div>
<div class="verse">कार्यं तदपि विषयमीक्षेतासाध्यरूपतः ।।<br />कार्येऽपि कार्यतैवं च भवेद्विषयहेतुका ।। ६१५ ।।</div>
<div class="verse">अन्योन्याश्रयता च स्यान्न च कार्यप्रधानता ।।<br />पुंव्यापारव्यपेक्षायं स्वासिद्धौ कार्यमुच्यते ।। ६१६ ।।</div>
<div class="verse">यागादिः स च नो कार्यं स्वतःकार्यैकरूपतः ।।<br />कार्यस्यैव न कार्यत्वमकार्थे कार्यतेष्यते ।। ६१७ ।।</div>
<div class="verse">न शौक्ल्ये शुक्लतापत्तिः पटादेः सा विधीयते ।।<br />घटकार्ययजत्यादि स्वस्वभावतया स्थितम् ।। ६१८ ।।</div>
<div class="verse">सिद्धसाध्यादिभेदेन स्वशब्देनाभिधीयते ।।<br />यदा तदा ध्वनेर्न स्यादज्ञातार्थावबोधने ।।<br />विशेषः कश्चिदित्येवं न प्रवृत्तिर्विधेर्भवेत् ।। ६१९ ।।</div>
<div class="verse">अवबुद्धे तु शब्दार्थे पुरुषार्थनुरोधतः ।।<br />स्वत एव प्रवृत्तिः स्यान्न शब्दान्नार्थतस्तथा ।। ६२० ।।</div>
<div class="verse">साधनादित्रयाद्वाह्यं पुरुषार्थबहिष्कृतम् ।।<br />क एतत्साधयेेद्धीमान्किं वा रूपमितीर्यताम् ।। ६२१ ।।</div>
<div class="verse">न तावत्प्रेरणा कार्यं, कार्यार्थविप्रया हि सा ।।<br />नाऽऽन्तरोऽपि प्रयत्नः स्यान्मानान्तरगतेस्तथा ।। ६२२ ।।</div>
<div class="verse">न क्रिया कर्तृसंबन्धात्फलं नानिष्टरूपतः ।।<br />कारकं नाप्यसिद्धत्वान्नाप्यन्यदनिरूपणात् ।। ६२३ ।।</div>
<div class="verse">न च कालत्रयास्पर्शवाच्यत्वं कार्यलक्षणम् ।।<br />घटशब्दाद्धटे मा भूत्कालास्पर्शेन कार्यता ।। ६२४ ।।</div>
<div class="verse">नियोगोऽपि नियोज्यस्य व्यापारः, स कथं भवेत् ।।<br />अतीन्द्रियो लिङाद्यर्थः सिद्धिश्चास्य कथं भवेत् ।। ६२५ ।।</div>
<div class="verse">सिद्धिर्विषयसिद्धौ चेन्नैवं स्यात्कर्मणा न हि ।।<br />आप्त्युत्पत्त्यादिकं शक्यमनारोप्यस्वभावतः ।। ६२६ ।।</div>
<div class="verse">कार्यं स्वेनाऽऽत्मना सिद्धं पुमर्थं साधयेद्यदि ।।<br />सर्वदा तस्य तादृक्त्वात्पुमर्थः सर्वदा भवेत् ।। ६२७ ।।</div>
<div class="verse">पुंव्यापारप्रसिद्ध्याऽथ सिद्धं स्वार्थकरं मतम् ।।<br />तस्यानाधेयरूपत्वान्न कदाचित्फलं भवेत् ।।। ६२८ ।।</div>
<div class="verse">संभाव्यमानसिद्धेर्हि यागादेः कार्यता मता ।।<br />व्योमतत्पुष्पयोर्न स्यात्सिद्धात्यन्ताप्रसिद्धयोः ।। ६२९ ।।</div>
<div class="verse">कर्तव्यो याग इत्येवं यागाद्भिन्ना यथेक्ष्यते ।।<br />कर्तव्यं कार्यमित्येवं ततोऽपि व्यतिरिच्यते ।। ६३० ।।</div>
<div class="verse">कार्यकर्तव्यता कार्येत्येवमेवातिरिच्यते ।। <br />तस्मान्न वस्तुधर्मोऽयं शब्दादेव प्रकर्षतः ।। ६३१ ।।</div>
<div class="verse">अतो यदेव साध्यार्थसाधनत्वेन गम्यते ।।<br />वेदात्तदेव साध्यत्वात्कार्यं नान्यत्ततः पृथक् ।। ६३२ ।।</div>
<div class="verse">लिङादिः प्रेरणावाची कुतः कार्यमितीर्यताम् ।।<br />विषयत्वेन नाऽऽक्षेपो भावार्थो विषयो मतः ।। ६३३ ।।</div>
<div class="verse">प्रेरणाऽपीह नैव स्यादज्ञातज्ञापनात्पृथक् ।।<br />समस्तकार्यदोषोक्तिप्रसङ्गान्मित्यभावतः ।। ६३४ ।।</div>
<div class="verse">न स्वरूपं लिङादीनां प्रेरणाज्ञापकत्वतः ।।<br />अन्योन्यरूपभेदेऽपि प्रेरणानुगमात्तथा ।। ६३५ ।।</div>
<div class="verse">शक्तेरनभिधेयत्वात्तद्व्यापारोऽपि नेष्यते ।।<br />प्रेरकाभावतो वेदे तद्व्यापारोऽपि नेरणा ।। ६३६ ।।</div>
<div class="verse">अतः समीहितोपायतया वस्त्ववबोधयन् ।।<br />अबुद्धं प्रेरको वेदो ज्ञापना प्रेरणा मता ।। ६३७ ।।</div>
<div class="verse">तथा च वस्तुयाथात्म्यज्ञापनेन प्रमाणता ।।<br />न प्रेरकतया सा स्यात्प्रत्यक्षादेरनीक्षणात् ।। ६३८ ।।</div>
<div class="verse">निष्पादितनियोगस्य वेदप्रामाण्यतो यथा ।।<br />नियमेन फलं तद्वत्साधनानुष्ठितेर्भवेत् ।। ६३९ ।।</div>
<div class="verse">विसंवादोऽपि नाऽऽशङ्क्यो नियोगार्थे यथा तथा ।।<br />वैदिकत्वादुपायेऽपि नृतत्रे व्यभिचारिता ।। ६४० ।।</div>
<div class="verse">नानन्तरफलो यागो दृष्टो लोकेऽपि हि क्वचित् ।।<br />अतः सामान्यतो दृष्टं क्रियात्वादित्यदूषणम् ।। ६४१ ।।</div>
<div class="verse">स्वसामर्थ्याद्यथा कार्यं कालास्पृष्टं प्रभाषते ।।<br />लिङादिर्यागमप्येवं वक्ष्यतीत्यविशिष्टता ।। ६४२ ।।</div>
<div class="verse">साक्षादेवं च संबन्धः साध्यसाधनयोर्भवेत् ।।<br />नातिरिक्तलिङाद्यर्थव्यवधानविडम्बना ।। ६४३ ।।</div>
<div class="verse">साक्षादसति संबन्धे पारंपर्यं, न तु क्वचित् ।। <br />गतौ सत्यां, तदप्यत्र नान्यत्रेवोपलभ्यते ।। ६४४ ।। </div>
<div class="verse">श्रुत्या क्रयाभिसंबन्धो व्यवच्छिद्यैव साधनम् ।। <br />अरुणः साधको दृष्टो नानपेक्षो वृथा च सः ।। ६४५ ।।</div>
<div class="verse">यागः कार्याभिसंबन्धोऽप्यनुत्पाद्य फलं न ते ।।<br />कथंचित्साधयेत्कार्यं तच्च नास्तीत्यसाधकः ।। ६४६ ।।</div>
<div class="verse">नचान्या व्यापृतिस्तस्य कार्यसिद्धौ त्वयेष्यते ।।<br />फलानुत्पत्तितस्तस्मान्न कार्येणापि संगाति ।। ६४७ ।।</div>
<div class="verse">अथ शास्रप्रमाणत्वाददृष्टाऽप्यभ्युपेयते ।।<br />फलोत्पत्तिर्ममाप्येवं तथा सति भविष्यति ।। ६४८ ।।</div>
<div class="verse">मम शास्रप्रमाणत्वात्पश्चादपि भवेत्फलम् ।।<br />पूर्वं तु भवतो न्याय्यं तदभावे ह्यसाधकम् ।। ३४९ ।।</div>
<div class="verse">कार्यसिद्ध्या फलावाप्तावशेषफलसंभवः ।।<br />सकृत्करण एव स्यात्कार्यस्याभेदतस्तव ।। ६५० ।। </div>
<div class="verse">अनुबन्धाभिसंबन्धात्फलं चेत्स्याद्व्यवस्थया ।।<br />तत एव न कार्यात्स्यात्तदा तद्भावभावतः ।। ६५१ ।।</div>
<div class="verse">औपाधिकश्च मिथ्या स्यात्साध्यसाधनलक्षणः ।।<br />व्यवहारः श्रुतेर्ज्ञातः परमार्थैकवादिनः ।। ६५२ ।।</div>
<div class="verse">एवं ते कर्मकाण्डेऽपि कार्यं तावन्न युज्यते ।।<br />ऐकात्म्ये तु यथा नास्ति विशेषेणोच्यते तथा ।। ६५३ ।।</div>
<div class="verse">प्रतिपत्तिविधिस्तावन्नाऽऽत्मा द्रष्टव्य इत्ययम् ।।<br />तस्य भावार्थनिष्ठत्वाद्वस्तुन्यनुपपत्तितः ।। ६५४ ।।</div>
<div class="verse">सिद्धेऽसिद्धेऽथ वैकात्म्ये विधिर्नैवोपपद्यते ।।<br />नाऽऽकाशे नापि तत्पुष्पे पुंव्यापारानपेक्षता ।। ६५५ ।।</div>
<div class="verse">न विधिर्दर्शनेऽपि स्यादन्योन्याश्रयदोषतः ।।<br />दर्शनाद्विधिसंसिद्धेर्विधेर्दर्शनसिद्धितः ।। ६५६ ।। </div>
<div class="verse">न च यूपादिवच्छक्यं वेदेनैव समर्पणम् ।।<br />ऐकात्म्यस्य स्वतः सिद्धेः साध्यत्वाद्यूपवस्तुनः ।। ६५७ ।।</div>
<div class="verse">सिद्धं चेद्दर्शयेद्वेदः प्रसिद्धं दर्शनं तथा ।।<br />तन्निष्ठं च भवेद्वाक्यं व्यर्थता च विधेस्तदा ।। ६५८ ।। </div>
<div class="verse">सर्वमात्मेति वाक्यास्य न च वस्तुन्यसंभवः ।।<br />येनार्थस्यासमाप्तात्वात्क्रियेताध्याहृतिः पदे ।। ६५९ ।। </div>
<div class="verse">आत्मा ब्रह्मेति विज्ञानं विधिं नैव व्यपेक्षतेः ।।<br />यस्मात्तच्छ्रुतवाक्यस्य स्वयमेवोपजायते ।। ६६० ।। </div>
<div class="verse">यजेतेतिविधिज्ञानं न विध्यन्तरमीक्षते ।।<br />विध्यन्तरेऽनवस्था स्यान्न चायं कर्मणि स्थितेः ।। ६६१ ।।</div>
<div class="verse">प्रतिपन्ने विधेयार्थे प्रवृत्तिः फलमिष्यते ।। <br />प्रवृत्तेश्च विधिज्ञानमेवमन्योसंश्रयः ।। ६६२ ।। </div>
<div class="verse">बोधेऽस्मिञ्शब्दतो जाते न प्रवर्त्योऽकलत्वतः ।। <br />अऩुत्पन्ने च नितरां प्रवृत्तेर्हेत्वसंभवात् ।। ६६३ ।।</div>
<div class="verse">अथ निश्चयसिद्ध्यर्थमुत्पन्नेऽपि प्रवर्त्यते ।।<br />स निश्चयो वः किं शब्दादथान्यस्मादितीर्यताम् ।। ६६४ ।।</div>
<div class="verse">शब्दाद्यदि तदेदेदमायातं पूर्वदूषणम् ।।<br />अन्यस्मिन्निष्यमाणे च सापेक्षत्वं प्रसज्यते ।। ६६५ ।।</div>
<div class="verse">अविवक्षितनुत्त्यर्थमथात्र विधिरिष्यते ।। <br />अयं ज्ञेयोऽर्थ इत्युक्तौ स्याद्विवक्षितधीर्यतः ।। ६६६ ।।</div>
<div class="verse">नैवमुत्सर्गतो यस्माच्छब्दानां लोकवेदयोः ।।<br />विशिष्टार्थैकनिष्ठत्वं स्वतो न विधिहेतुतः ।। ६६७ ।।</div>
<div class="verse">अविशिष्टश्च वाक्यार्थस्तथा लौकिकवैदिक -<br />वाक्ययोर्गम्यते यस्माद्विधिर्नातो विवक्षितः ।। ६६८ ।।</div>
<div class="verse">अपि दृष्टार्थतैकात्म्ये कर्मस्विव न भिद्यते ।।<br />वेदाधीतिविधेस्तस्माद्विधिरत्र निरर्थकः ।। ६६९ ।। </div>
<div class="verse">विधेर्विध्यन्तरेऽभीष्टे कृत्स्नोऽर्थोऽप्यविवक्षितः ।।<br />पूर्वोक्तेनैव न्यायेन नैव कल्प्यो विधिस्ततः ।। ६७० ।।</div>
<div class="verse">मतं पुमर्थसिद्ध्यर्थः ज्ञानस्य विधिरिष्यते ।। <br />फलस्य विध्यधीनत्वादुपेक्षाफलताऽन्यथा ।। ६७१ ।।</div>
<div class="verse">ज्ञेयव्याप्त्यतिरेकेण न विज्ञानात्फलान्तरम् ।।<br />इष्यते कर्मवन्नातस्तदर्थं विधिकल्पना ।। ६७२ ।।</div>
<div class="verse">यदाऽपि मातरि फलं तदाऽपि विधिनाऽत्र किम् ।।<br />मातृमानप्रमेयादौ तत्सिद्धेर्विधिना विना ।। ६७३ ।।</div>
<div class="verse">अथापि कार्यविरहात्सिद्धार्थमनुवादकम् ।। <br />वचो नैव प्रमाणं स्यात्तस्य मान्तरसंगतेः ।। ६७४ ।।</div>
<div class="verse">विध्यर्थाङ्गीकृतौ त्वेतदनपेक्षं प्रमाणताम् ।।<br />अश्नुते मान्तराभावाज्ज्योतिष्टोमादिवाक्यवत् ।। ६७५ ।।</div>
<div class="verse">वस्तु मान्तरयोग्यं चेद्विधौ सत्यपि तत्तथा ।।<br />अथ तन्मान्तरायोग्यं विध्यभावेऽपि तत्तथा ।। ६७६ ।।</div>
<div class="verse">किं वाक्यस्यानुवादत्वं सिद्धेऽर्थे मान्तरेण वा ।।<br />मिते तत्र न पूर्वस्मिन्सिद्धेऽप्यर्थेऽनुवादता ।। ६७७ ।।</div>
<div class="verse">मानान्तरानधिगतं सिद्धं वस्त्ववबोधयत् ।।<br />मानं किं नानपेक्षं स्यात्पुमर्थश्च स्वरूपतः ।। ६७८ ।।</div>
<div class="verse">पुंबुद्धिविषयो ह्यर्थो मानान्तरमपेक्षते ।।<br />अभावात्पुरुषस्येह न तु सिद्धोऽपि वैदिकः ।। ६७९ ।।</div>
<div class="verse">न च सिद्धत्वमात्रेण शङ्क्यते मान्तरं क्वचित् ।।<br />शङ्क्य़मानस्य मानस्य तुल्या सापेक्षता यतः ।। ६८० ।।</div>
<div class="verse">न च सापेक्षताऽप्यस्ति मितेर्मानत्वतः क्वचित् ।। <br />मान्तरानवबुद्धं हि बोधयन्मानमुच्यते ।। ६८१ ।।</div>
<div class="verse">मानान्तरानपेक्षं चेन्मानं मेयं ज्ञबोधयेत् ।।<br />मानमेव तदा तत्स्यान्नातोऽन्यन्मानलक्षणम् ।। ६८२ ।।</div>
<div class="verse">अथ मानान्तरापेक्षं तन्मानं मेयबोधकम् ।। <br />द्वयोरेकक्रियावेशात्तथाऽप्यन्यानपेक्षता ।। ६८३ ।।</div>
<div class="verse">अथानधिगताभावादुत्तरस्याप्रमाणता ।।<br />तत्सद्भावात्तु पूर्वस्य ज्ञानस्यास्तु प्रमाणता ।। ६८४ ।।</div>
<div class="verse">मातोऽनधिगतत्वस्य सिद्धिः स्यादथवाऽन्यतः ।।<br />स्वतो वा ज्ञाततायाश्च कुतः सिद्धिरितीर्यताम् ।। ६८५ ।।</div>
<div class="verse">अज्ञातत्वस्य माव्याप्तेः पूर्वमेव प्रसिद्धितः ।।<br />ततश्च मानतः सिद्धिर्नाज्ञातत्वस्य कुत्रचित् ।। ६८६ ।।</div>
<div class="verse">मानव्याप्तिक्षमं चेत्स्यादज्ञातत्वं घटादिवत् ।। <br />वास्तवं स्यात्तदा रूपमज्ञातं च सदा भवेत् ।। ६८७ ।।</div>
<div class="verse">तथा संशयमिथ्यात्वबुद्ध्योरेष यथोदितः ।।<br />न्यायो वाच्यस्ततः सर्वो व्यवहारो न सिध्यति ।। ६८८ ।।</div>
<div class="verse">अज्ञातत्वाविशेषेऽपि मानानां यदि मानता ।।<br />ज्ञातस्याज्ञाततोऽन्यत्वात्तत्र स्यात्किं न मानता ।। ६८९ ।।</div>
<div class="verse">एकार्थोपनिपातित्वात्सापेक्षत्वं यदीष्यते ।।<br />तथाच सर्वमानानां सापेक्षत्वं प्रसज्यते ।। ६९० ।।</div>
<div class="verse">एकस्यामपि सत्तायां सर्वाक्षाणां प्रमाणता ।।<br />द्रव्ये त्वक्चक्षुषोस्तद्वत्प्रसज्येताप्रमाणता ।। ६९१ ।।</div>
<div class="verse">नियोगे लोकिके चाऽपि हरीतक्यादिभक्षणे ।।<br />मानान्तरासंभवेन प्रसज्येतानपेक्षता ।। ६९२ ।।</div>
<div class="verse">नैष दोषो नरज्ञानपूर्विका विनियोगधीः।।<br />येन लोकेऽस्त्यतोऽपेक्षा वेदे तु स्याद्विपर्ययः ।। ६९३ ।।</div>
<div class="verse">नैवं सत्यनपेक्षत्वं वचसः कार्यसंश्रयात् ।।<br />पुंबुद्धिपूर्वकत्वेन यतः सापेक्षतोच्यते ।। ६९४ ।।</div>
<div class="verse">नैवं नियोगनिष्ठत्वाद्वेदे तेनानपेक्षता ।।<br />सापेक्षत्वं च लोके स्याद्विनियोगप्रधानतः ।। ६९५ ।।</div>
<div class="verse">नैवं शब्दार्थयोरैक्यं यदा स्याल्लोकवेदयोः।।<br />तदा न शक्यते वक्तुं वैलक्षण्यं तयोरिति ।। ६९६ ।।</div>
<div class="verse">स्वरूपलाभः सिद्धश्चेत्स्वतो वा यदि वाऽन्यतः ।। <br />स्वरूपेऽनुपयोगित्वान्न प्रमणव्यपेक्षणम् ।। ६९७ ।।</div>
<div class="verse">अभिव्यक्तोऽथ सिद्धोऽयं स्वतो वा यदि वाऽन्यतः ।।<br />अभिव्यक्तस्य भूयोऽपि निष्फलं मान्तरेक्षणम् ।। ६९८ ।।</div>
<div class="verse">तस्मान्न सिद्ध इत्येव संभाव्येत प्रमान्तरम् ।।<br />नरोक्तौ मान्तरापेक्षा तेन मान्तरसंभवः ।। ६९९ ।। </div>
<div class="verse">क्रियां विना न संसर्गः पदार्थानामथोच्यते ।।<br />क्रियैवापेक्ष्यतां तर्हि किं न सिद्धं विधिं विना ।। ७०० ।।</div>
<div class="verse">क्रिया चापेक्ष्यमाणाऽपि न या काचिदपेक्ष्यते ।।<br />योग्यत्वहेतुतस्तर्हि साऽस्त्येवास्यादिका श्रुतौ ।। ७०१ ।।</div>
<div class="verse">अकर्मकत्वादस्यादेर्न तावत्कर्म विद्यते ।।<br />अभूतभवनं चार्थे नित्यत्वादात्मनश्च न ।। ७०२ ।।</div>
<div class="verse">असंसृष्टात्मबोधित्वान्नापि संसर्गधीरतः ।।<br />स आत्मेत्यभिसंबन्धान्नापि सत्ता सतोच्यते ।। ७०३ ।।</div>
<div class="verse">शब्दाद्यगोचरोऽर्थोऽतो लक्षणापाश्रयाच्छ्रुतौ ।।<br />सदित्यादिपदैरात्मा साक्षान्नः प्रतिपाद्यते ।। ७०४ ।।</div>
<div class="verse">यदाऽपि मानयोग्यत्वं सत्त्वं तच्च प्रतीयते ।।<br />तदाऽपि वस्तुपरता नाऽऽगमस्य विहन्यते ।। ७०५ ।।</div>
<div class="verse">मान्तरेणापि संबद्धमर्थं वाक्यं प्रबोधयत् ।। <br />मानतां न जहात्येव जगत्याप्तवचो यथा ।। ७०६ ।।</div>
<div class="verse">ज्ञातः सोऽर्थो मयेत्यत्र नाऽऽप्तवाक्यं विहन्यते ।।<br />मानान्तरव्यपेक्षत्वाद्विहन्येतार्थनिश्चितौ ।। ७०७ ।।</div>
<div class="verse">मायोगेऽपि न मानत्वमनाप्तवचसः क्वचित् ।। <br />तेनाऽऽप्तवाक्यं मायोगे मानादर्थेऽपि निष्ठितम् ।। ७०८ ।।</div>
<div class="verse">एवं च सति वेदान्ता यदि मानमलौकिकम् ।।<br />प्रबोधयन्ति विध्वस्तनिखिलद्वैतगौचरम् ।। ७०९ ।।</div>
<div class="verse">कथं तेषाममानत्वं तदा स्यादाप्तवाक्यवत् ।।<br />अर्थसिद्धिश्च मासिद्धौ सिद्धैवेति न साध्यते ।। ७१० ।।</div>
<div class="verse">किंच सिद्धत्वसंबन्धादैकात्म्ये मान्तरानुमा ।।<br />यथैवं कार्यतायोगान्नियोगेऽप्यनुमा न किम् ।। ७११ ।।</div>
<div class="verse">नियोगस्यापि कार्यत्वं प्रेषणाध्येषणादिभिः ।।<br />समं तद्वर्त्मनैवास्य संबन्धग्रहणं यतः ।। ७१२ ।।</div>
<div class="verse">परायत्तात्मलाभत्वं नियोगस्येह कार्यता ।।<br />कार्यैर्मान्तरगम्यैः सा न कथंचिद्विशिष्यते ।। ७१३ ।।</div>
<div class="verse">यत्त्वसाधारणं तस्य कार्यत्वमिति भण्यते ।।<br />लौकिकेष्वपि कार्येषु तन्नेैव विनिवार्यते ।। ७१४ ।।</div>
<div class="verse">अथासाधारणज्ञानपरिच्छेद्यत्वमिष्यते ।।<br />तच्च सर्वपदार्थानां न दण्डैर्विनिवार्यते ।। ७१५ ।।</div>
<div class="verse">प्रमाणायत्तमेतावत्स्वप्रमेयावभासनम् ।।<br />कार्यताऽकार्यतावत्स्वप्रमेयावभासनम् ।।<br />कार्यताऽकार्यता वाऽत्र मेयायत्ता, न मानतः ।। ७१६ ।।</div>
<div class="verse">सिद्धत्वहेतुको योऽपि दोष ऐकात्म्य उच्यते ।।<br />नियोगस्यापि संसिद्धौ स दोषो नापनुद्यते ।। ७१७ ।।</div>
<div class="verse">यागादिविषयासिद्ध्या न चासौ न प्रसिध्यति ।। <br />विध्युक्तेस्तदसंसिद्धौ निष्फलत्वं प्रसज्यते ।। ७१८ ।।</div>
<div class="verse">ऐकात्म्यवस्तुयाथात्म्यप्रकाशनपटीयतः ।।<br />वचसस्त्वतिरेकेण किं मानं तद्धुरं वहेत् ।। ७१९ ।।</div>
<div class="verse">मात्रादिसव्यपेक्षं सद्यत्र ज्ञानं प्रजायते ।।<br />तत्रैव मान्तरापेक्षा न तु विध्वस्तभेदके ।। ७२० ।।</div>
<div class="verse">विध्यर्थाधीनसंसर्गाः पदार्था वैदिकोक्तिषु ।। <br />लोके मान्तरसंसिद्धसंसर्गा रचनाबलात् ।। ७२१ ।।</div>
<div class="verse">रचना च पदार्थानां विवक्षापूर्विकैव तु ।।<br />प्रमाणान्तरगम्येऽर्थे विवक्षा च व्यवस्थिता ।। ७२२ ।।</div>
<div class="verse">एवं च सति वेेदान्तवाक्यार्थप्रत्ययो भ्रमः ।।<br />उत्खातविधिको लोके तोयबुद्धिरिवोषरे ।। ७२३ ।।</div>
<div class="verse">इत्युक्ते परिहाराय शृणु यद्भण्यतेऽधुना ।। ७२४ ।।<br />पदार्थसंगतेः कस्माद्विध्यधीनत्वमादृतम् ।।<br />पदार्थान्तरतत्रत्वं कस्माद्धेतोर्न कल्प्यते ।। ७२५ ।।</div>
<div class="verse">संसर्गश्चेत्पदार्थानां विनाऽपि विधिना भवेत् ।।<br />अनर्थको भवेदेवं विधिर्निर्विषयत्वतः ।। ७२६ ।।</div>
<div class="verse">ननु दोषः समानोऽयं विधेरन्यपदेष्वपि ।।<br />विशिष्टार्थावगत्यर्थं प्रयुज्यन्तेऽपराण्यपि ।। ७२७ ।।</div>
<div class="verse">एवं सति विधिः कस्मान्नानर्थक इतीर्यताम् ।।<br />योगक्षेमसमानत्वादविध्यर्थपदान्तरैः ।। ७२८ ।।</div>
<div class="verse">उच्यते विधिशब्दो हि मान्तराज्ञातगोचरः।।<br />न तस्य विषयाक्षेपं मुक्त्वाऽन्यत्र कृतार्थता ।। ७२९ ।।</div>
<div class="verse">मानान्तरप्रसिद्धार्थवादित्वादनुवादकम् ।।<br />विधेरन्यपदं यस्मान्नाऽऽक्षेपोऽतः प्रतीयते ।। ७३० ।। </div>
<div class="verse">अव्युत्पन्नेऽपि संबन्धे विध्यर्थावगमस्तथा ।।<br />अथ विज्ञातसंबन्धं सिद्धार्थं स्याद्विधायकम् ।। ७३१ ।।</div>
<div class="verse">स्वधर्मं च पदं जह्यात्संबन्धज्ञाननिह्नुतौ।।<br />तस्माद्विज्ञातसंबन्धं पदं सर्वत्र बोधकम् ।। ७३२ ।।</div>
<div class="verse">इतोऽन्यथा कल्प्यमाने सर्वं स्यादसमञ्जसम् ।।<br />वाक्यवाक्यार्थयोगश्चेद्वाच्यवाचकलक्षणः ।। ७३३ ।।</div>
<div class="verse">तद्विशेषैकनिष्ठत्वान्न वः संबन्धधीर्भवेत् ।। <br />न विशेषान्तरे वृत्तिर्विशेषस्यास्ति गोत्ववत् ।। <br />नैराकाङक्ष्येण तत्सिद्धेः संबन्धोऽतो न गृह्यते ।। ७३४ ।।</div>
<div class="verse">संबन्धं मन्यते योऽपि शाब्दबोधानुसारिणीम् ।। ७३५ ।।<br />दृष्ट्वेहां श्रोतृगां सोऽपि न सम्यगभिमन्यते ।। <br />श्रोतृस्थकार्यलिङ्गत्वात्कथं शब्दैकगोचरः ।। ७३६ ।। </div>
<div class="verse">तस्यापि शब्दपूर्वत्वादिति चेल्लिङ्गपूर्वतः ।।<br />कस्मान्न शब्दबोधोऽपि ह्यनुमानपुरःसरः ।। ७३७ ।।</div>
<div class="verse">नियोग शब्दतो बुद्ध्वा योऽपि श्रोता प्रवर्तते ।।<br />तस्याप्यनुमितेरेव शब्दार्थप्रत्ययो भवेत् ।। ७३८ ।। </div>
<div class="verse">प्रत्यक्षगम्यकार्येण नियोगस्यानुमेयतः ।।<br />प्रत्थक्षकार्यवत्तस्य लौकिकत्वं प्रसज्यते ।। ७३९ ।। </div>
<div class="verse">न चेत्कार्यं नियोगः स्यात्कोऽर्थो यागादिसिद्धितः ।। <br />सिद्धवस्त्ववबोधत्वं विधेरपि तदा भवेत् ।। ७४० ।।</div>
<div class="verse">प्राथम्यं चात्र दुर्लक्ष्यं बीजतत्कार्ययोरिव ।।<br />शब्दानुमानयोर्नातः शब्दप्रथमतेष्यते ।। ७४१ ।।</div>
<div class="verse">यद्वाऽनुमानमेवात्र शब्दात्पूर्वं हि युज्यते ।।<br />नावित्तसंगतिः शब्दो गमकोऽतोऽनुवादकः ।। ७४२ ।।</div>
<div class="verse">बुध्यते योऽनुमानेन शब्दबुद्धं न वेत्ति सः ।<br />भिन्ने भिन्नेऽपि मेये धीर्नानुवादोऽन्यबोद्धरि ।। ७४३ ।।</div>
<div class="verse">प्रवृत्तिहेतुमात्रं च प्रवृत्त्याऽत्रानुमीयते ।।<br />लोकिकेनापि तत्सिद्धेर्नास्ति मानमलौकिके ।। ७४४ ।।</div>
<div class="verse">कार्यबुद्ध्यैव संव्याप्तिः प्रवृत्तेर्न च गम्यते ।।<br />सर्पादिवस्तुबोधेऽपि प्रवृत्तिर्वीक्ष्यते यतः ।। ७४५ ।।</div>
<div class="verse">पुंस्प्रवृत्तेः फलं कार्यं विध्यर्थश्चापि कारणम् ।।<br />प्रवृत्तिहेतुर्न फलं भवतैवाभिधीयते ।। ७४६ ।।</div>
<div class="verse">अपसर्प्यस्य सर्पादेर्न च कार्यं फलं मतम् ।।<br />अमर्थाभावमात्रत्वान्नचाभावः फलं क्वचित् ।। ७४७ ।।</div>
<div class="verse">नियोगोऽथ प्रमारूपो विधिशब्दप्रकाशितः ।।<br />मानान्तरानपेक्षः सन्नाक्षेपकतया प्रमा ।। ७४८ ।। </div>
<div class="verse">आक्षेप्तृत्वं न शब्दोत्थं न च मानान्तरात्तथा ।। <br />अव्युत्पन्नप्रवृत्तिश्चेत्युक्तदोषप्रसङ्गतः ।। ७४९ ।।</div>
<div class="verse">स्वाभ्युपेतनयस्यैव त्यागः प्राप्नोत्यनीप्सितः ।।<br />प्रामाण्यं चास्य यत्रेष्टं श्रुतेस्तत्रास्त्वनेन किम् ।। ७५० ।।</div>
<div class="verse">क्व चेष्टमस्य मानत्वं न यागादौ स्वशब्दमे ।।<br />लोकिकोऽपि न संसर्गो विध्यायत्तः स्थितो यतः ।। <br />विध्यभावे हि संसर्गः श्रोतुरस्त्यविधावपि ।। ७५१ ।।</div>
<div class="verse">फलसाधनशक्तिश्चेद्विध्यायत्ता भविष्यति ।।<br />नैवं तत्रापि शब्दस्य सामर्थ्यं केन वार्यते ।। ७५२ ।।</div>
<div class="verse">तस्मादितरतुल्यत्वान्न विध्यर्थनिबन्धनः ।।<br />संसर्गः स्यात्पदार्थानां सुस्थमेवं विधिं विना ।। ७५३ ।।</div>
<div class="verse">तस्मात्सर्वपदार्थानामाकाङ्क्षायोग्यसंनिधेः ।।<br />परस्पराभिसंबन्धाद्विशिष्टार्थावबोधिता ।। ७५४ ।।</div>
<div class="verse">ननूत्पत्तिविधिर्यद्वत्कर्मबोधे व्यवस्थितः ।।<br />आत्मज्ञानविधिस्तद्वदात्मबोधेऽवतिष्ठताम् ।। ७५५ ।।</div>
<div class="verse">कर्माधिकारवच्चात्र प्रवृत्तिरपि सेत्स्यति ।।<br />अप्रवृत्तप्रवृत्तिश्च तथा बुद्धार्थबोधनम् ।। ७५६ ।।</div>
<div class="verse">एवं विधिमिहेच्छन्ति विध्ययोग्येऽपि वस्तुनि ।।<br />विधिरागवशात्केचित्तान्प्रतीदमथोच्यते ।। ७५७ ।।</div>
<div class="verse">कर्मस्वरूपबोधे हि व्यापारो नेष्यते विधेः ।।<br />किं तूत्पन्नस्य सापेक्ष्यादधिकारेण संगतिः ।। ७५८ ।।</div>
<div class="verse">अधिकारप्रवेशित्वं नाऽऽत्मज्ञानस्य युज्यते ।। <br />यस्याधिकारसंबन्धः स आत्मा न विधीयते ।। ७५९ ।।</div>
<div class="verse">व्रीह्यादिविषयं यद्वद्यत्नेनापि निरूपितम् ।।<br />प्रत्यक्षं नाधिकारानुप्रवेशंं प्रतिपद्यते ।। ७६० ।। </div>
<div class="verse">अन्योऽप्यनुभवोपायो मननध्यानलक्षणः ।।<br />सोपायो विहितोऽस्त्येव प्रतिपत्तिविधिं विना ।। ७६१ ।।</div>
<div class="verse">दर्शनस्य विधेयत्वात्तत्संबन्धोपलक्षितः ।।<br />प्रसंख्यानात्मकोऽत्रापि प्रयत्नोऽनुभवंं प्रति ।। ७६२ ।।</div>
<div class="verse">शमाद्यङ्गान्वितः सर्वमात्मेतिस्तुतिभूषणः ।।<br />मननाद्यर्थवत्त्वाय पश्येदिति विधीयते ।। ७६३ ।।</div>
<div class="verse">पश्येदिति प्रयत्नश्चेत्फलं स्याद्दर्शनं तदा ।।<br />लक्षणं न प्रयत्नस्य लक्षणं चेत्कथं फलम् ।। ७६४ ।।</div>
<div class="verse">लोके दर्शनसंबद्धं प्रसंख्यानं समीक्षितम् ।।<br />वेदेऽपि किं तथा तत्स्यान्न वाऽतस्तद्विधीयते ।। ७६५ ।।</div>
<div class="verse">सामान्येनौषधं यद्वज्ज्वरनाशोपलक्षितम् ।। <br />दृष्टं कष्टज्वरेऽप्येवं विशेषेणोपदिश्यते ।। ७६६ ।। </div>
<div class="verse">अप्यज्ञातफलं साक्षान्मान्तरैर्विधिसंश्रयात् ।।<br />अभावनिश्चयाभावात्प्रसंख्यानं फलाय नः ।। ७६७ ।।</div>
<div class="verse">पश्चादावेवमेव स्यात्संदिग्धेऽपि विनिश्चयः ।।<br />खपुष्पे त्वनुपायत्वान्निश्चयोऽस्ति विपर्यये ।। ७६८ ।।</div>
<div class="verse">एवं केचिद्व्यवस्थाप्य प्रसंख्यानविधिं पुनः ।।<br />ऐकात्म्यज्ञानतात्पर्यं तस्यापीच्छन्ति युक्तिभिः ।। ७६९ ।।</div>
<div class="verse">विधिस्वातत्रयपक्षे हि किलैकात्म्यं न सिध्यति ।। <br />तच्छास्रं विधिनिष्ठत्वान्न स्वरूपेऽर्थवादतः ।। ७७० ।।</div>
<div class="verse">अपि शास्रात्प्रपन्नोऽस्मिन्पारोक्ष्यानपहारतः ।।<br />तत्साक्षात्करणायैव प्रसंख्यानं विधीयते ।। ७७१ ।।</div>
<div class="verse">मानेन विषयासिद्धौ तद्दिदृक्षावियोगतः ।।<br />प्रसंख्यानविधिर्न स्यात्सहापि मननादिभिः ।। ७७२ ।।</div>
<div class="verse">श्रुतेर्ज्ञातात्मवृत्तान्तोऽननुभूतमपि स्वकम् ।।<br />स्थानकं वाञ्छतः शास्रात्प्रसंख्यानं विधीयते ।। ७७३ ।।</div>
<div class="verse">स्वव्यापारमुखेनैव शास्रं स्वार्थावबोधकृत् ।। <br />न तु व्यापारविरहान्नातो द्विकरता श्रुतेः ।। ७७४ ।।</div>
<div class="verse">स्वव्यापारतिरोधानं कारकाणां न च स्थितम् ।।<br />तस्मादैकात्म्यतात्पर्ये प्रसंख्यानादि सुस्थितम् ।। ७७५ ।।</div>
<div class="verse">बोधयित्वाऽपि चैकात्म्यं नान्तरा पर्यवस्यति ।।<br />आ पुमर्थावधेः शास्रमप्रामाण्यभयात्स्फुटम् ।। ७७६ ।।</div>
<div class="verse">परोक्षवृत्त्या शब्दो हि वदन्स्वार्थं स्वभावतः ।। <br />संभावयन्प्रमाणत्वं युक्तिं स्वीकृत्य वर्तते ।। ७७७ ।।</div>
<div class="verse">याथात्म्यावगमेऽशक्ता धूमोऽग्नाविव साऽपि च ।।<br />स्वीकृत्यैव प्रसंख्यानं युक्तिर्वस्तुनि वर्तते ।। ७७८ ।।</div>
<div class="verse">इत्यादिवर्त्मना शास्रं साक्षाद्वस्तु प्रसाधयत् ।।<br />विधिं प्रति प्रधानत्वं स्वीकृत्याभ्येति मानताम् ।। ७७९ ।।</div>
<div class="verse">संसर्गकल्पनाशून्यमप्यैकात्म्यं प्रबोधयेत् ।।<br />अनयैव दिशा शास्त्रं संसृष्टार्थाभिधाय्यपि ।। ७८० ।।</div>
<div class="verse">यतो वाचो निवर्तन्त इति श्रुत्यैव दर्शितम् ।।<br />व्यपास्ताशेषसंसर्गकल्पनं ब्रह्म निर्भयम् ।। ७८१ ।।</div>
<div class="verse">शास्त्रेणानभिधाने तु नियोगेऽपि न युज्यते ।।<br />प्रवेशो विषयत्वेन तुल्यं चोद्यमतो द्वयोः ।। ७८२ ।।</div>
<div class="verse">विधिं विना श्रुतैकात्म्यस्तदर्थानुभवादृते ।।<br />उपायाज्ञतया कुर्यात्तच्छास्रस्यार्थवादताम् ।। ७८३ ।।</div>
<div class="verse">विधिनिष्ठेंऽपि शास्रे स्यादसिद्धेर्वस्तुनो मितेः ।।<br />देवताध्यानवत्कल्प्यं फलमैकात्म्यवेदनम् ।। ७८४ ।।</div>
<div class="verse">प्रतिपन्नात्मयाथात्म्यः प्रसंख्यानादि नेक्षते ।।<br />अज्ञस्तु श्रावितोऽप्यस्माद्विना नाऽऽप्नोति तत्फलम् ।। ७८५ ।।</div>
<div class="verse">शास्रेऽस्मिन्वस्तुनिष्ठेऽपि प्रसंख्यानविधिं विना ।। <br />पुमर्थो लभ्यते नैवेत्यसावपि समाश्रितः ।। ७८६ ।।</div>
<div class="verse">नान्वयव्यतिरेकाभ्यामैकात्म्यानुभवो भवेत् ।। <br />तत्सिद्धावेव तौ स्यातां स च ताभ्यामिति श्रयः ।। ७८७ ।।</div>
<div class="verse">यथैव विश्वजिद्यागपदे स्वार्थानुपालनम् ।।<br />कुर्वती स्वर्गकामेन गच्छतः सह मानताम् ।। ७८८ ।।</div>
<div class="verse">तथैव शास्रतद्युक्ती स्वाभिधेयार्थपालनम् ।।<br />कुर्वत्यै मानतां यातः प्रसंख्यानेन नान्यथा ।। ७८९ ।।</div>
<div class="verse">एवमैकात्म्यतात्पर्ये शास्रस्येष्टेऽपि युक्तिभिः ।।<br />केेचित्कर्यमपीच्छन्ति तदर्थं, तन्न युज्यते ।। ७९० ।।</div>
<div class="verse">प्रमात्रादित्रयं यस्मात्संविन्मात्रवपुर्भुतः ।।<br />सिद्धायतेऽप्रसिद्धं सत्तत्सिद्धौ किमपेक्षते ।। ७९१ ।।</div>
<div class="verse">परोक्षमपि सद्वस्तु यत्साक्ष्यात्मस्वरूपतः ।।<br />साक्षादात्मेव चाऽऽभाति  तस्मिन्पारोक्ष्यधीः कथम् ।। ७९२ ।।</div>
<div class="verse">अप्यज्ञानादि निःशेषप्रमेयव्यवधानकृत् ।।<br />स्वतः प्रसिद्धात्संसिध्येत्तदसिद्धिः कुतो भवेत् ।। ७९३ ।।</div>
<div class="verse">स्वमहिम्नैव यः सिद्धः सर्वप्रत्यक्तमश्च यः ।।<br />तत्तमोहतितः कार्यं किमन्यत्तत्प्रमाणजम् ।। ७९४ ।। </div>
<div class="verse">मात्रादित्रयहानेऽपि हानसाक्षितयेक्ष्यते ।।<br />येनासावविलुप्ताक्षस्तत्पारोक्ष्यं कथं भवेत् ।। ७९५ ।। </div>
<div class="verse">नियोगपक्षमाश्रित्य विध्यर्थासंभवो यथा ।।<br />ऐकात्म्यसिद्धौ यत्नेन तथाऽत्र प्रतिपाद्यते ।। ७९७ ।।</div>
<div class="verse">ऐकात्म्यस्य स्वतो मुक्तेरज्ञानात्तस्य बद्धता ।।<br />साध्येऽर्थे साधनापेक्षा सिद्धे तन्न व्यपेक्षते ।। ७९८ ।।</div>
<div class="verse">तमोमात्रान्तरायत्वादैकात्म्याख्यस्य वस्तुनः ।।<br />असाध्यसाधने तस्मिन्काऽपेक्षा भावनां प्रति ।। ७९९ ।।</div>
<div class="verse">यदाऽनुभवकामस्य कार्यं साध्यं प्रतीयते ।।<br />प्रसंख्याने तदैकात्म्यतात्पर्यं कथमुच्यते ।। ८०० ।।</div>
<div class="verse">कार्यं चान्यपरं चेति द्वयमेतद्विरुध्यते ।।<br />साध्यं हि सर्वदा कार्यमन्यत्तस्य प्रसिद्धये ।। ८०१ ।।</div>
<div class="verse">विशेषणं नियोज्यस्य भवन्ननुभवः फलम् ।। <br />विषयः सत्प्रसंख्यानमनुभूतेर्न साधनम् ।। ८०२ ।। </div>
<div class="verse">भावार्थविषयं कार्यं प्रसंख्याने कथं भवेत् ।। <br />आवृत्तिर्हि प्रसंख्यानं शब्दयुक्त्योरिति स्थितम् ।। ८०३ ।। </div>
<div class="verse">अथ श्रवणभावार्थविषयं कार्यमिष्यते ।।<br />तदा श्रवणमेव स्याद्विशिष्टो विषयस्तव ।। ८०४ ।।</div>
<div class="verse">दाक्षायणादावावृत्तेर्यत्रापि फलमुच्यते ।।<br />सगुणात्पैर्णमासादेः फलं तत्रापि नो गुणात् ।। ८०५ ।। </div>
<div class="verse">गुणो यत्रापि दध्यादिः कार्यावच्छेदको मतः।। <br />धात्वर्थावेशतः सोऽपि प्राप्ते चास्मिन्न तु स्वतः ।। ८०६ ।। </div>
<div class="verse">श्रवणादेर्न च प्राप्तिर्गुणान्न च फलं श्रुतम् ।।<br />पश्येदिति हि धात्वर्थः केवलो विषयः श्रुतः।। ८०७ ।। </div>
<div class="verse">नापि तल्लक्षितावृत्तिर्विधेया श्रुतहानतः ।।<br />कार्यं यन्नापि भावार्थात्तदावृत्तिगुणात्कथम् ।। ८०८।।</div>
<div class="verse">स्वयं प्रबोधितेऽप्यर्थे यदि युक्त्याद्यपेक्षते ।।<br />शास्रं सापेक्षमेवं स्यात्स्वतः प्रामाण्यवर्जनात् ।। ८०९ ।। </div>
<div class="verse">युक्त्यादि मान्तरं नो चेन्मानांशत्वेन तत्स्थितेः ।।<br />संभूय पादाः सर्वेऽपि ह्यैकात्म्यं बोधयन्ति नः ।। ८१० ।।</div>
<div class="verse">न संभूय यतः पादास्तैलवर्त्यग्नयो यथा ।।<br />मितेः स्वरूपलाभाय न तु मेयोपलब्धये ।। ८११ ।।</div>
<div class="verse">संभूय यदि सर्वाणि फलमेकं प्रतन्वते ।। <br />प्रत्येकं प्रमितेर्वृद्धिरित्येतस्यात्तदा मृषा ।। ८१२ ।।</div>
<div class="verse">संभूय फलकारित्वं क्रियाकारकसंगतेः ।।<br />स्वरूपलाभतो नान्यदभिव्यक्तावपेक्षते ।। ८१३ ।।</div>
<div class="verse">तैलवर्त्यग्नयो यस्मात्प्रदीपोत्पत्तिकारणम् ।।<br />लब्धात्मलाभो दीपोऽर्थं स्वयमेव प्रकाशयेत् ।। ८१४ ।।</div>
<div class="verse">शब्देन ज्ञाप्यते यद्वत्तथैव यदि युक्तिभिः।।<br />व्यर्थताऽथ विशेषश्चेत्संप्राप्ता भिन्नमानता ।। ८१५ ।। </div>
<div class="verse">स्वप्नादियुक्तिभिश्चेत्तल्लौकिकीभिः प्रसाध्यते ।। <br />अवैदिकं भवेद्वस्तु स्याच्च शास्रानुवादता ।। ८१६ ।। </div>
<div class="verse">वैदिकत्वेऽपि युक्तीनामागमार्थप्रबोधतः ।।<br />अनुवादत्वमेव स्यात्स्याच्च शास्रादभिन्नता ।। ८१७ ।।</div>
<div class="verse">आवृत्तिश्च प्रसंख्यानं कुर्यात्सातिशयं कथम् ।।<br />न ह्यावृत्तौ प्रमाणस्य प्रमेयेऽतिशयो यतः ।। ८१८ ।। </div>
<div class="verse">यत्रापि चान्धकारादिदोषात्क्रमविनिश्चयः ।।<br />तत्रापि भिन्नमेयत्वान्नैव संभूयमानता ।। ८१९ ।।</div>
<div class="verse">पूर्वं वस्त्वति विज्ञानं प्राण्ययं मानुषस्तथा ।।<br />पुरुषोऽयमथ श्यामो डित्थ इत्यर्थभिन्नता ।। ८२० ।। </div>
<div class="verse">परिच्छेदफलत्वं हि मानत्वं तच्च भिद्यते ।।<br />तदभावे तु पूर्वेषामुत्तरस्यैव मानता ।। ८२१ ।।</div>
<div class="verse">अथ मेयप्रभेदेऽपि प्रमाणैकत्वमिष्यते ।। <br />वस्तुग्राहितयाऽक्षादेरैकार्थ्येऽभिन्नमानता ।। ८२२ ।।</div>
<div class="verse">साध्यमानं प्रसंख्यानं यागवत्साधयेत्फलम् ।।<br />कारकं ज्ञापकं शास्रं तयोः स्यादेकता कथम् ।। ८२३ ।।</div>
<div class="verse">प्रमाताऽऽत्मा न मानाशो यद्ययं व्यावहारिकः ।।<br />परश्चेत्स प्रमेयः स्यात्कथं चानुभवः फलम् ।। ८२४ ।।</div>
<div class="verse">स्वरूपंं यद्यसाध्यं तस्त्वातन्त्र्येण प्रसिद्धितः ।।<br />तज्ज्ञानं चेत्प्रमाणं तत्तच्च शास्रान्न कार्यतः ।। ८२५ ।।</div>
<div class="verse">शास्रमावर्त्यमानं हि स्वभावं नैव मुञ्चति ।। <br />परोक्षवृत्तिर्युक्तिश्च कथं ते मितिवर्धने ।। ८२६ ।।</div>
<div class="verse">प्रमितेश्च प्रमेयस्य वृद्धौ वृद्धिः स्वतो न हि ।।<br />तस्य वृद्धिर्मितेर्वृद्धावित्यन्योन्यसमाश्रयः ।। ८२७ ।।  </div>
<div class="verse">उत्पाद्यापि मितिं शास्रं यदि युक्त्याद्यपेक्षते ।।<br />स्वर्गादावेवमेव स्यात्सापेक्षं च भवेत्तदा ।। ८२८ ।।</div>
<div class="verse">व्यपास्तानर्थसंदर्भमात्मानमवगच्छतः ।। <br />किमाप्यमधिकं शास्राद्येन युक्त्याद्यपेक्षते ।। ८२९ ।।</div>
<div class="verse">का वा युक्तिः प्रदीपस्य सर्पाद्याकम्पनाशनम् ।।<br />रज्ज्वादितत्वविज्ञानं कुर्वतः स्वेन तेजसा ।। ८३० ।। </div>
<div class="verse">गुणप्रधानभावो हि विना नैवैकवाक्यताम् ।। <br />वस्तुकार्यार्थतात्पर्यभेदान्नापीह सा भवेत् ।। ८३१ ।। </div>
<div class="verse">न च प्रयोजनैकत्वलक्षणाऽत्रैकवाक्यता ।।<br />अङ्गप्रधनावद्येन कल्पेतात्रैकवाक्यता ।। ८३२ ।। </div>
<div class="verse">स्वतःसिद्धस्य मोक्षस्य न साध्यमुपकारकम् ।।<br />न चान्यथाऽङ्गता दृष्टा प्रधानानुपकारिणः ।। ८३३ ।। </div>
<div class="verse">आत्मलाभे न शास्रं च नित्यत्वात्कार्यमीक्षते ।।<br />स्वतोभिधानशक्तत्वान्नापि चैकात्म्यबोधने ।। ८३४ ।।</div>
<div class="verse">प्रसंख्याने च शास्रार्थे सकृदेव कृते भवेत् ।।<br />ऐकात्म्यानुभवो नो चेद्विसंवादादमानता ।। ८३५ ।। </div>
<div class="verse">न चात्र चोदितः कालः संख्या वा येन निश्चयः ।।<br />तद्द्वारेण भवेन्नापि संदिग्धे स्यात्पवर्तनम् ।। ८३६ ।।</div>
<div class="verse">आरुह्याप्यथवा दूरं विसंवादपराङ्युखः।।<br />यत्किंचित्कामतः कुर्यादकृतार्थोऽपवा पतेत् ।। ८३७ ।। </div>
<div class="verse">अदृष्टफलता वाऽपि कल्प्याऽग्निष्टोमवद्भवेत् ।।<br />कर्माङ्गता वा क्ल्प्या स्यादुद्गीथविधिवत्तदा ।। ८३८ ।। </div>
<div class="verse">ततश्च प्रातिलोम्येन कार्यं स्याच्छास्रबाधनात् ।। <br />अश्रद्धा च मुमुक्षूणां कार्यबाधोऽपि च स्थितः ।। ८३९ ।।</div>
<div class="verse">वस्तुतत्त्वानपेक्षत्वात्कार्यमात्रप्रधानता ।। <br />शास्राच्च वस्तुनोऽलाभात्कार्यं किंविषयं भवेत् ।।  ८४० ।। </div>
<div class="verse">यदि तद्वस्तुयाथात्म्यं शास्रं न प्रतिपादयेत् ।।<br />वस्त्वसिद्धेस्ततः कार्यप्राधान्यादर्थवादता ।। ८४१ ।।</div>
<div class="verse">अथैकात्म्यार्थनिष्ठं सच्छास्रं स्यात्प्रतिपादकम् ।। <br />आपरोक्ष्यात्तदा कार्यं व्यर्थं पारोक्ष्यहानिकृत् ।। ८४२ ।। </div>
<div class="verse">शास्रात्कथं च तत्सिद्धिर्याथात्म्यानवबोधकात् ।।<br />नानश्वरूपे सिद्धेऽपि गव्यश्वस्य प्रसिद्धता ।। ८४३ ।। </div>
<div class="verse">शास्राच्छ्रवणमात्रेण कार्याच्चानुभवो यदि ।। <br />वस्तुन्यनिश्चिते वार्ता साऽर्थवादेऽपि दृश्यते ।। ८४४ ।।</div>
<div class="verse">ततश्च कार्यनिष्ठत्वं मुधैव परिवर्जितम् ।।<br />संपत्परं भवेच्छास्रं वस्तुतात्पर्यवर्जनात् ।। ८४५ ।।</div>
<div class="verse">न चाप्याख्यायिकारूपमनुग्राह्यं श्रुतौ मतम् ।।<br />आदिमत्त्वादिदुष्टत्वात्पुमर्थत्वेन वर्ण्यते ।। ८४६ ।। </div>
<div class="verse">पौनरुक्त्यभयाच्चात्र यद्यर्थान्तरकल्पनम् ।।<br />ऐकात्म्योक्तौ विधिर्व्यर्थ इति द्वैतप्रकल्पनम् ।। ८४७ ।। </div>
<div class="verse">न च मानेन विषये बोधितेऽन्वेषणं पुनः ।।<br />कार्यमुक्त्योः क्वचिदृष्टं स्वतःप्रामाण्यबाधनात् ।। ८४८ ।।</div>
<div class="verse">प्रत्यक्षेण घटे बुद्धे का युक्तिः कार्यमेव वा ।।<br />अदुष्टकारणत्वं षेत्सिद्धं वेदे नृवर्जनात् ।। ८४९ ।।</div>
<div class="verse">प्रत्यक्षादिविरोधश्च कार्यपक्षेऽपि तु स्थितः ।।<br />ऐकात्म्यानुभवो हि स्यात्कथमक्षादिबाधनात् ।। ८५० ।। </div>
<div class="verse">तन्निषेधात्तु या सिद्धिर्न सा कार्यप्रसादतः ।।<br />प्रमाणादेव शास्रात्सा न मेयात्कार्यतो भवेत् ।। ८५१ ।।</div>
<div class="verse">का वा कार्येऽस्ति ते युक्तिः शास्रं चेदुभयोः समम् ।।<br />अज्ञातज्ञापनादन्यच्छास्रान्नेति पुरोदितम् ।। ८५२ ।।</div>
<div class="verse">पुमर्थं प्रतिपाद्यापि प्रकृत्यैव श्रुतिः पुनः ।। <br />तमेव युक्तिभिः सार्धं वदन्ती स्वार्थमीक्षते ।। ७५३ ।।</div>
<div class="verse">नैतावताऽपराधेन युक्तयो मानकारणम् ।। <br />शब्दमात्रादसंसिद्धेरनपेक्षत्वहानतः ।। ८५४ ।।</div>
<div class="verse">न वायोः क्षिप्रकारित्वाच्छ्वेतालम्भो विभूतये ।। <br />विध्युद्देशात्तु तत्सिद्धेः शैघ्रयं तूक्तं प्रवृत्तये ।। ८५५ ।।</div>
<div class="verse">जाग्रत्स्वप्नसुषुप्तेभ्यो यदि नामातिरेकतः ।।<br />व्यक्तिभ्यो गोत्ववद्दृष्टं ब्रह्मत्वेऽस्य किमागतम् ।। ८५६ ।। </div>
<div class="verse">असिद्धं शास्रयुक्तिभ्यामावृत्त्याऽपि न सिध्यति ।।<br />नैव ह्यावर्तनं हेतुः प्रामाण्येऽन्येष्वनीक्षणात् ।। ८५७ ।। </div>
<div class="verse">न चेदृशं प्रमाणत्वं दृष्टमन्यत्र कुत्रचित् ।। <br />अन्यादृक्षप्रमाणस्य न च नास्त्यत्र संभवः ।। ८५८ ।।</div>
<div class="verse">अलौकिकार्थवादित्वादात्मब्रह्मभिधानयोः ।।<br />संबन्धाग्रहणादात्मा ब्रह्मेति कथमुच्यते ।। ८५९ ।।</div>
<div class="verse">ज्ञातार्थसंगतिः शब्दो वाक्यार्थावगमक्षमः ।।<br />ब्रह्मात्मार्थप्रसिद्धौ च लोकान्मानप्रवेशिता ।। ८६० ।।</div>
<div class="verse">नाऽऽत्मन्येवाऽऽत्मशब्दस्य प्रयोगात्स्यादलैकिकः ।।<br />ब्रह्मार्थेऽपि महत्त्वेन प्रसिद्धो व्यवहारतः ।। ८६१ ।। </div>
<div class="verse">एवं पदात्परिज्ञाते पदार्थे लोकमानतः ।।<br />वाक्यार्थेऽतीन्द्रियो वेदे वाक्यात्केन निवर्त्यते ।। ८६२ ।। </div>
<div class="verse">अपूर्वदेवतास्वर्गपदार्थेष्वपि लोकतः ।।<br />सिद्धेष्वतीन्द्रियोऽप्यर्थो वाक्यादेवावगम्यते ।। ८६३ ।। </div>
<div class="verse">नापेक्षापूरणाशक्तेः प्रयोगे समवायिता ।। <br />पदानां सपदार्थानां वाक्याद्व्यवहृतिर्यतः ।। ८६४ ।। </div>
<div class="verse">वाक्यार्थायैव वाक्यं हि सर्वदैव प्रयुज्यते ।।<br />व्यवहारेषु वुद्धानां संबन्धस्तत्र गृह्यते ।। ८६५ ।। </div>
<div class="verse">भागान्तरप्रवेेशेन भागत्यागेन च स्फुटम् ।।<br />वाक्यवाक्यार्थयोर्भेदे पदार्थानां निमित्तता ।। ८६६ ।।</div>
<div class="verse">यद्भागस्याऽऽगमाद्योऽर्थभागः स्यादधिकः क्वचित् ।।<br />तस्य भागस्य भागोऽसौ निमित्तं स्यान्न तु प्रमा ।। ८६७ ।। </div>
<div class="verse">अत एव सभागत्वं वाक्यवाक्यार्थयोर्मतम् ।।<br />वाचकत्वेऽपि वाक्यस्य संसृष्टार्थाभिधानतः ।। ८६८ ।। </div>
<div class="verse">ततश्चैवं समूहस्य वाचकत्वमवस्थितम् ।। <br />भगवत्त्वं च संसिद्धं वाक्यवाक्यार्थयोरतः ।। ८६९ ।।</div>
<div class="verse">एवं च लोकतः सिद्धो वाक्यार्थः स्याच्छ्रुतावपि ।।<br />लौकिका एव शब्दार्था न्यायेनोक्ताः श्रुतौ यतः ।। ८७० ।। </div>
<div class="verse">नृविवक्षाव्यवायेन लोके शङ्का भवेदपि ।।<br />वेदे त्वपौरुषेयत्वात्साक्षात्स्वार्थे प्रमाणता ।। ८७१ ।। </div>
<div class="verse">न च कार्यपरत्वेऽपि पदानां संहतिः स्थिता ।।<br />अन्यत्रावगमो न स्यात्संबन्धज्ञानवर्जनात् ।। ८७२ ।। </div>
<div class="verse">यथा च कार्ये तात्पर्यं कार्यं चापि न विद्यते ।।<br />पूर्वमेव तथाऽस्माभिर्युक्तिभिः संप्रसाधितम् ।। ८७३ ।। </div>
<div class="verse">अनादिवृद्धव्यवहृद्व्युत्पत्त्यैव च तस्त्थितेः ।।<br />शब्दस्यार्थेन संबन्ध आदिमत्ता न शङ्क्यते ।। ८७४ ।। </div>
<div class="verse">प्रथमश्रवणे यत्र न शब्दार्थावधारणम् ।। <br />तत्राव्युत्पन्नता हेतुः शब्दानां न त्वशक्तिता ।। ८७५ ।। </div>
<div class="verse">चक्षुर्द्रष्ट्रपि बाह्यं हि न प्रकाशं विनाऽर्थदृक् ।।<br />नैतावताऽस्य सामर्थ्यं हन्यतेऽन्यस्य वा भवेत् ।। ८७६ ।।</div>
<div class="verse">व्युत्पत्त्या न च संबन्धः क्रियते ह्व्यर्थशब्दयोः ।।<br />अवस्थिते हि संबन्धे वृद्धेभ्योऽसौ प्रजायते ।। ८७७ ।।</div>
<div class="verse">संबन्धकरणाशक्तेस्तत्कर्तुश्चास्मृतेरपि ।।<br />तद्विना व्यवहाराच्च सिद्धा संबन्धनित्यता ।। ८७८ ।।</div>
<div class="verse">जीर्णकूपादिवत्कर्तुर्यदप्यस्मरणं न तत् ।।<br />अभावगमकं नापि संबन्धेनास्य तुल्यता ।। ८७९ ।। </div>
<div class="verse">क्वचिज्ज्ञातेषु दूरादिकारणे संशयोऽपि च ।।<br />नात्यन्तानुपलब्धेषु त्वभावोऽतोऽस्य निश्चितः ।। ८८० ।।</div>
<div class="verse">संनिकृष्टार्थसंसृष्टस्वार्थमात्राभिधानतः ।।<br />तस्मात्सिद्धोऽन्र वाक्यार्थो लोके वेदे प्रमाणवान् ।। ८८१ ।।</div>
<div class="verse">अतोऽवबोधकत्वेन दुष्टकारणवर्जनात् ।।<br />अबाधाच्च प्रमाणत्वं वस्तुन्यक्षादिवच्छ्रुतेः ।। ८८२ ।।</div>
<div class="verse">पुरुषार्थोपदेष्ट्टत्वाद्यद्वत्कार्ये प्रमाणता ।।<br />तथैकात्म्ये विशेषाद्वा पुमर्थतिशयत्वतः ।। ८८३ ।।</div>
<div class="verse">पुमानिष्टस्य संप्राप्तिमनिष्टनस्य च वर्जनम् ।।<br />इच्छन्नपेक्षते योग्यमुपायमपि तत्परः ।। ८८४ ।।</div>
<div class="verse">ग्रामादि किंचिदप्राप्तं प्राप्तुमिष्टमिहेच्छति ।।<br />हेमादि विस्मृतं किंचित्करस्थमपि लिप्सते ।। ८८५ ।।</div>
<div class="verse">परिहार्ये तथाऽनिष्टं कण्टकादि जिहासति ।।<br />रज्ज्वां सर्पादि किंचिच्च त्यक्तमेव जिहासति ।। ८८६ ।।</div>
<div class="verse">नियतोपायसाध्यत्वादवाप्यपरिहार्ययोः ।।<br />विधितः प्रतिषेधाच्च साधनापेक्षता भवेत् ।। ८८७ ।।</div>
<div class="verse">अज्ञानान्तरितत्वेन संप्राप्तत्यक्तयोः पुनः ।।<br />याथात्म्यज्ञानतो नान्यत्पुरुषार्थाय कल्पते ।। ८८८ ।। </div>
<div class="verse">अशेषानर्थविच्छेदं वाञ्छतः श्रुतितः श्रुतेः ।।<br />त्वं ब्रह्मेति हताशेषक्लेशो मोहप्रहाणतः ।। ८८९।।</div>
<div class="verse">वेदस्य सिद्धे प्रामाण्ये ह्यज्ञातार्थावबोधतः ।।<br />कार्ये यथा प्रमाणत्वमैकात्म्येऽप्येवमिष्यताम् ।। ८९० ।। </div>
<div class="verse">कार्याद्यदि तु मानत्वं मानत्वात्कार्यनिष्ठता ।।<br />अन्योन्याश्रयतैवं स्यादेकस्यासिद्धितोऽन्यतः ।। ८९१ ।। </div>
<div class="verse">औदासीन्यान्निषेधेषु न लभ्येत प्रमाणता ।।<br />औदासीन्यं निवृत्तिर्हि स्वरूपालम्बनं च तत् ।। ८९२ ।। </div>
<div class="verse">सोऽरोदीत्यादिवाक्यानां कार्यावेशात्प्रमाणता ।।<br />अपुमर्थोपदेष्ट्टत्वात्तच्च नात्रेत्यकारणम् ।। ८९३ ।।</div>
<div class="verse">न चैकात्म्याभ्युपायस्य मिथ्यात्वमिह शङ्क्यते ।।<br />उपेयाप्तौ कृतार्थत्वादुपायं प्रत्यनीक्षणात् ।। ८९४ ।।</div>
<div class="verse">ऐकात्म्यप्रतिपत्तेः प्राङ्न मिथ्या हेत्वभावतः ।।<br />पुरुषार्थावसायित्वान्नाप्यूर्ध्वमनपेक्षतः ।। ८९५ ।। </div>
<div class="verse">उपेयबोधनं मुक्त्वा मितेर्नान्याऽस्ति सत्यता ।।<br />सत्यादप्यनुपायत्वाद्धटान्नाग्निर्हि गम्यते ।। ८९६ ।। </div>
<div class="verse">धूमाभासात्तु बाष्पादेर्यदग्निर्नावगम्यते ।।<br />हेतुस्तत्रानुपायत्वमसत्यत्वं पुनर्न तु ।। ८९७ ।।</div>
<div class="verse">धूमवत्परमार्थत्वमुपायत्वान्न लभ्यते ।।<br />वेदान्तानां तथैकात्म्यश्रुतिबाधः स्फुटोभवेत् ।। ८९८ ।।</div>
<div class="verse">बाष्पवन्नापि मिथ्यात्वादनुपायत्वमिष्यते ।।<br />एेकात्म्योबोधबाधेन सिद्धा तूपायसत्यता ।। ८९९ ।।</div>
<div class="verse">श्रुतेरैकात्म्यसंवित्तौ चरितार्थत्वतो मितेः ।।<br />वृथोपायपरीक्षा स्यादुत्तीर्णस्य प्लवे यथा ।। ९०० ।।</div>
<div class="verse">बाह्येष्वर्थेष्वनात्मत्वात्पुनः शङ्का भवेदपि ।। <br />अत्राऽऽत्मत्वादुपेयस्य का शङ्का मानतां प्रति ।। ९०१ ।। </div>
<div class="verse">अन्यत्रेव न चाप्यत्र वाक्यार्थो भेदलक्षणः ।।<br />संसर्गलक्षणो वाऽपि ब्रह्मात्माभेदतो भवेत् ।। ९०२ ।।</div>
<div class="verse">ब्रह्मणोऽनात्मतारूपमब्रह्मत्वं तथाऽऽत्मनः ।।<br />अज्ञानलक्षणं शास्राज्ज्ञानं हन्ति समुत्पतत् ।। ९०३ ।। </div>
<div class="verse">नेहान्यत्राऽऽत्मनो ब्रह्म तथाऽऽत्मा ब्रह्मणोऽन्यतः ।।<br />तादात्म्यमनयोस्तस्मान्नीलोत्पलविलक्षणम् ।। ९०४ ।।</div>
<div class="verse">अब्रह्मानात्मने यद्वदत्राज्ञाननिबन्धने ।। <br />आत्मताब्रह्मते नैवमन्यस्मादित्यतः स्वतः ।। ९०५ ।। </div>
<div class="verse">नाम्नोरेवं च संबन्ध ऐकात्म्यात्स्यात्क्रियां विना ।।<br />षष्ठीं च न क्रियाषष्ठ्योर्विना भेदात्प्रवर्तनम् ।। ९०६ ।।</div>
<div class="verse">महत्ता यद्वदाकाशे घटाकाशव्यपेक्षया ।।<br />पराक्त्वापेक्षया तद्वत्प्रत्यक्ता नाऽऽत्मनीक्ष्यते ।। ९०७ ।।</div>
<div class="verse">प्रत्यक्त्वमद्वितीयत्वं बोधवन्नान्यबन्धनम् ।। <br />अपारार्थ्यान्न बोधो हि स्यादबोधनिरासतः ।। ९०८ ।।</div>
<div class="verse">आत्माऽपि सदिदं ब्रह्म मोहात्पारोक्ष्यदूषितम् ।।<br />ब्रह्मापि संस्तथैवाऽऽत्मा सद्वितीयतयेक्ष्यते ।। ९०९ ।।</div>
<div class="verse">आत्मा ब्रह्मेति पारोक्ष्यसद्वितीयत्वबाधनात् ।। <br />पुमर्ये निष्ठितं शास्रमिति सिद्धं समीहितम् ।। ९१० ।। </div>
<div class="verse">ननु भेदाश्रितैर्वाक्यैर्विधायकनिषेधकैः ।।<br />अक्षादिभिश्च नैकात्म्यं बाधितत्वात्प्रमाणवत् ।। ९११ ।। </div>
<div class="verse">न चाप्यैकात्म्यशास्रस्य तैर्वेिकल्पसमुच्चयौ ।।<br />प्रमाण्यै नापि बाध्यत्वं तेषां तेन कथंचन ।। ९१२ ।। </div>
<div class="verse">विरुद्धमानभावेऽपि न हि वस्तु विकल्प्यते ।। <br />भेदाभेदौ न च स्यातां विरोधाद्युगपत्कचित् ।। ९१३ ।।</div>
<div class="verse">भिन्नाभिन्नं न वो वस्तु येन मानाविरोधिता ।।<br />नेह नानेति भेदानां निषेधात्कनु भेदधीः।। ९१४ ।। </div>
<div class="verse">वर्णादिग्रहणोपायो नापीहाक्षादि बाध्यते ।।<br />संस्काराय च यच्छास्रमात्मज्ञानोपकारकम् ।। ९१५ ।। </div>
<div class="verse">उपचारार्थतः शास्रं सावकाशं जपेऽथवा ।।<br />अक्षादेरकृतार्थत्वात्कथं स्यात्तेन बाधनम् ।। ९१६ ।। </div>
<div class="verse">उच्यते, लोरतः सिद्धं भेदमाश्रित्य चोदना ।।<br />प्रवृत्ता पुरुषार्थाय न तु भेदावबुद्धये ।। ९१७ ।। </div>
<div class="verse">भेदस्य चापुमर्थत्वात्तादर्थ्ये स्यादमानता ।।<br />पुमर्थत्वेन चास्येष्टं प्रामाण्यं वेदवादिभिः ।। ९१८ ।। </div>
<div class="verse">वस्तुस्वरूपसंस्पर्शिचक्षुरादिभ्य उत्थितम् ।। <br />भेदस्पृङ्नाक्षजाद्येवं न तेनैकात्म्यबाधनम् ।। ९१९ ।। </div>
<div class="verse">प्रमेयविषयं मानं वस्तुनश्च प्रमेयता ।। <br />न च भेदस्य वस्तुत्वं वस्तुतत्त्वानपेक्षणात् ।। ९२० ।। </div>
<div class="verse">लब्धे हि भूतलेऽलब्धो घटस्तत्र निषिध्यते ।।<br />मानान्तरेण विज्ञातो नाज्ञातो नाज्ञातः शून्यताप्तितः ।। ९२१ ।।</div>
<div class="verse">व्यञ्जकस्य समायोगो वस्तुनो वस्तुनैव हि ।।<br />नाभावेन निरात्मत्वाद्व्यावृत्त्या वा मितेर्भवेत् ।। ९२२ ।। </div>
<div class="verse">नातो वस्तुनि संभेदो वस्तुनोऽभेदरूपतः ।।<br />न प्रमाणाद्बहिर्वस्तु न मानं वस्तुनो बहिः ।। ९२३ ।। </div>
<div class="verse">नाभावयोर्मिथो योगोऽवस्तुत्वाभेदतस्तयोः ।। <br />अभावभावयोस्तद्वद्भावरूपेषु का भिदा ।। ९२४ ।। </div>
<div class="verse">अनित्यत्वस्य धर्मस्य घटादेर्धर्मिणस्तयोः ।।<br />संयोगः समवायो वा तादात्म्यं वेह संगतिः ।। ९२५ ।। </div>
<div class="verse">आधाराधेययोगेषु घटोऽत्रेति यथा मतिः।।<br />नाभावभावयोगेषु मितेर्धीः कस्यचित्तथा ।। ९२६ ।। </div>
<div class="verse">नहि भावातिरेकेण भावाभावः प्रमणभाक् ।।<br />भावात्मनाऽप्यतो भावो व्यवहाराय कल्पते ।। ९२७ ।।</div>
<div class="verse">अथाभावोऽपि वस्त्वेव नास्तीतिमितिजन्मतः ।।<br />द्वयोर्भावैकरूपत्वात्काऽतिशीतिर्मितेस्तयोः ।। ९२८ ।।</div>
<div class="verse">विश्वं सदेव यस्येष्टं तस्याभावः कुतो मितेः ।।<br />न च भावातिरेकेण भाववत्सिद्धिमश्नुते ।। ९२९ ।।</div>
<div class="verse">अभावयोगं भावश्चेत्सहवे नीलयोगवत् ।। <br />अविरोधादभावेन न भावापह्नुतिर्भवेत् ।। ९३० ।।</div>
<div class="verse">योगोऽयं वस्तुनोर्दृष्टः पृथक्सिद्धौ परस्परम् ।। <br />मेषयोर्मल्लयोर्यद्वन्न भावाभावयोस्तथा ।। ९३१ ।। </div>
<div class="verse">न योगोऽभावयोर्दृष्टो वन्ध्यासूनुखपुष्पयोः ।।<br />न भावाभावयोरेवं विरोधादितरेतरम् ।। ९३२ ।। </div>
<div class="verse">क्षितिदेशे घटाभावो घटवन्न प्रमीयते ।।<br />योगो वा समवायो वा नाभावक्षितिदेशयोः ।। ९३३ ।। </div>
<div class="verse">सदात्मतैवं सर्वस्य, नाभावात्मकता सतः ।। ९३४ ।।<br />अप्यभावात्मकत्वेऽपि सतोऽभावात्मकत्वतः ।।<br />कुतो भेदावकाशः स्याद्भेदेऽसति कुतो युतिः ।। ९३५ ।।</div>
<div class="verse">यावत्किंचिज्जगत्यस्मिन्भेदकं वस्तु लक्ष्यते ।। <br />अनापन्नादिमध्यान्तं सदेव तदितीष्यते ।। ९३६ ।। </div>
<div class="verse">सदेवेदमिति स्पष्टं सन्मूला इति चापरम् ।। <br />श्रुत्योदाहारि नः साक्षात्सदैकात्म्यावबुद्धये ।। ९३७ ।।</div>
<div class="verse">मानाभावस्य मानत्वं मेयाभावस्य मेयता ।। <br />न्यायं न सहतेऽतीव यथा तदधुनोच्यते ।। ९३८ ।। </div>
<div class="verse">बोधकं यदबुद्धस्य तन्मानमिति हि स्थितिः ।।<br />न च प्रमाणनास्तित्वमीदृक्तस्मान्न युज्यते ।। ९३९ ।। </div>
<div class="verse">मेयाभावः प्रमाणानां यद्यभावेन गम्यते ।। <br />प्रमाणानामभावस्य गमकः को भविष्यति ।। ९४० ।। </div>
<div class="verse">नाक्षादिपञ्चकं तस्य बोधकं सत्समन्वयात् ।।<br />नयतस्तदभावो वा, मेयत्वेनैव तत्स्थितेः ।। ९४१ ।।</div>
<div class="verse">नीलादिवदभावस्य यद्यक्षादिविशेषणम् ।। <br />विशेषणेन तद्व्याप्तेस्तदभावः कुतो मितेः ।। ९४२ ।। </div>
<div class="verse">अथाविशेषणोऽभावो भवद्भिरभिधीयते ।।<br />मेयाभावस्य मानत्वमविशेषात्प्रसज्यते ।। ९४३ ।। </div>
<div class="verse">घटाद्यभाव इत्युक्तिर्न सम्यगिति मे मतिः ।।<br />पदानामसमर्थत्वाद्विरोधाद्वस्तुनोर्मिथः ।। ९४४ ।। </div>
<div class="verse">भावाभावाख्यपदयोः सामर्थ्ये चेत्समासता ।।<br />घटादिनाऽनपेक्षत्वान्न समासः प्रसिध्यति ।। ९४५ ।। </div>
<div class="verse">भावस्याभाव इत्यत्र षष्ठ्यर्थः कतमो मतः।।<br />न कश्चिदपि संबन्धो नीरूपस्यासदात्मनः ।। ९४६ ।। </div>
<div class="verse">वस्त्वन्तरमभावश्चेदन्यदन्यद्भवेत्कथम् ।।<br />अन्योऽपि च्चेद्भवेदन्योऽविरोधो नीलवद्भवेत् ।। ९४७ ।। </div>
<div class="verse">संगतावविरोधी चेन्न संबन्धिनिवृत्तिकृत् ।।<br />न संबन्धिग्रहाभावे संबन्धोऽयं प्रसिध्यति ।। ९४८ ।। </div>
<div class="verse">संबन्धिविरहेऽसिद्धौ षष्ठ्यर्थत्वं न सिध्यति ।।<br />विरोधाद्युगपन्नापि विधानप्रतिषेधनम् ।। ९४९ ।। </div>
<div class="verse">क्षणिकत्वाद्धियां नापि स्थायिधर्मः क्रमो भवेत् ।। <br />अनीलाभावपृष्टेन नापि नीलस्य वेदनम् ।। ९५० ।। </div>
<div class="verse">नाह्यदृश्यनिषेधः स्याद्धटादेरिव भूतले ।।<br />नान्याभावविशिष्टत्वं कृत्स्नाभावगतौ भवेत् ।। ९५१ ।। </div>
<div class="verse">अन्याभावस्य भावत्वे स्यादभावः खपुष्पवत् ।। <br />भावान्तरमभावश्चेत्सिद्धं वस्तु ततः स्वतः ।। ९५२ ।। </div>
<div class="verse">तद्ग्राहीणि च मानानि व्यावृत्तिः केन गम्यते ।।<br />चित्रेऽपि विषये चित्रमेकं वस्त्वेकमानतः ।। ९५३ ।। </div>
<div class="verse">प्रत्येकं नीलपीतादिग्रहणे चित्रता कुतः ।।<br />घस्तुनो भेगरूपत्वे वस्त्वभावः प्रसज्यते ।। ९५४ ।। </div>
<div class="verse">अन्यधर्मे त्वभिन्नं स्यात्स्वतो वस्तु प्रमाश्रयम् ।।<br />भिन्नाभिन्नं विरुद्धत्वान्नैकमानस्य गोचरः ।। ९५५ ।। </div>
<div class="verse">वस्त्वात्मनाऽविरोधश्चेद्वस्त्वेव विषयस्ततः ।। <br />सत्यं वस्तु कथं भिन्द्यात्पुंव्यपेक्षाविनिर्मितः ।।<br />भेदः, पुत्रादिभावे तु जन्यत्वं वस्तुकल्पितम् ।। ९५६ ।। </div>
<div class="verse">दाहपाकप्रकाशादिभेदेऽप्यग्नेरभिन्नता ।। <br />कार्यतोऽपि न भेदः स्याद्वस्त्वभेदव्यवस्थितेः ।। ९५७ ।। </div>
<div class="verse">विभिन्नकार्यकर्त्रीणां शक्तीनां यद्वदाश्रयः ।।<br />न विरुद्धोऽग्निरेकोऽपि तद्वत्कार्येऽपि किं न ते ।। ९५८ ।। </div>
<div class="verse">घटाभावे घटः सिध्येत्पटाभावे पटस्तथा ।।<br />अन्योन्याभावदृष्टेः स्यादन्योन्याश्रयता तव ।। ९५९ ।। </div>
<div class="verse">प्रत्यक्षत्वं पृथक्त्वस्य गुणत्वाद्यैरपीष्यते ।।<br />तेषामपि गुणे मानं नीलवन्न त्ववस्तुनि ।। ९६० ।। </div>
<div class="verse">अथ वस्तु पृथक्त्वेन विशिष्टं गम्यते तदा ।।<br />शुक्लो शौरितिवन्मानं वस्तुन्येव न भेदगम् ।। ९६१ ।। </div>
<div class="verse">अभेदेनैव वर्तेत पृथक्ता यदि वस्तुषु।।<br />वस्त्वेव तत्ततोऽन्या चेदपृथग्वस्तु तर्हि ते ।। ९६२ ।। </div>
<div class="verse">भावाभावपृथक्ताऽपि यद्यभिन्ना ततोऽपृथक् ।।<br />भावाभावविभिन्ना चेत्पृथक्ता न परस्परम् ।। ९६३ ।। </div>
<div class="verse">अन्यापेक्षं पृथक्त्वं चेत्स्वयं तर्ह्यपृथग्घटः ।।<br />द्विधर्मत्वेऽपि वस्त्वेतदेकं स्यादुत्पलादिवत् ।। ९६४ ।। </div>
<div class="verse">धर्मबुद्धिप्रभेदेऽपि धर्म्यभेदः सदेष्यते ।।<br />अतो गवादेर्भेदेऽपि सन्मात्रमवसीयते ।। ९६५ ।।</div>
<div class="verse">गोत्वादिमेयपक्षेऽपि सद्रूपस्यानपायतः ।।<br />वस्त्वेव मेयं गोत्वादि शाबलेयादिवत्स्फुटम् ।। ९६६ ।।</div>
<div class="verse">सद्रूपत्वापरित्यागादवान्तरनिबन्धनाः ।।<br />व्यवहाराः प्रतीयन्ते सत्तत्त्वं तेष्ववस्थितम् ।। ९६७ ।। </div>
<div class="verse">सत्तातोऽपि न भेदः स्याट्ट्रव्यत्वादेः कुतोऽन्यतः ।।<br />एकाकारा हि संवित्तिः सट्ट्रव्यं सन्गुणस्तथा ।। ९६८ ।। </div>
<div class="verse">समवायाच्च संबन्धे नैकरूप्यं विभिन्नयोः ।।<br />तच्चेत्ततो न विश्वासो, जातावप्येकबुद्धितः ।। ९६९ ।। </div>
<div class="verse">संसर्गधर्मता नापि भेदेनानुपलम्भनात् ।। <br />समवायेन संबन्धे को हेतुरिति नेष्यते ।। ९७० ।। </div>
<div class="verse">संयोगश्चेद्वियोगोऽपि समवायेऽनवस्थितिः ।।<br />स्वतश्चेत्कल्पना व्यर्था द्रव्यस्याप्येकता स्वतः ।। ९७१ ।। </div>
<div class="verse">सत्तावगुण्ठिताश्चैते सर्वे भावाः सदैव हि ।।<br />व्यवहाराय कल्पन्ते भ्रान्तो भेदः सदैव तु ।। ९७२ ।। </div>
<div class="verse">येषामपि हि सामान्यभेदवद्वस्तु गृह्यते ।।<br />तेषामपि कुतो भेदो वस्त्वैक्याद्धर्म्यभेदतः ।। ९७३ ।। </div>
<div class="verse">अपि भेदेन या बुद्धिः स्यात्सामान्यविशेषयोः ।।<br />साऽपि तन्मात्रनिष्ठत्वान्नैव भेदस्पृगिष्यते ।। ९७४ ।।</div>
<div class="verse">एकं चेद्भिन्नता नास्ति भेदश्चेदेकता कुतः ।।<br />चित्रेऽप्यनुगमाभावान्न सामान्यविशेषता ।। ९७५ ।। </div>
<div class="verse">स्वरूपपररूपाभ्यां यदा सदसदात्मकम् ।।<br />वस्त्वेकं मानविषयभावस्ते तदा कुतः ।। ९७६ ।। </div>
<div class="verse">प्रत्यक्षादिनिवृत्तिश्चेत्तस्याः किं रूपमुच्यताम् ।। <br />स्तैमित्यमात्मनश्चेत्स्यात्तद्वस्त्वेवास्मदीहितम् ।। ९७७ ।। </div>
<div class="verse">अथ वस्त्वन्तरज्ञानं नितरां तस्य वस्तुता ।।<br />भावान्तरमभावोऽपि निरूपाख्यः स नेष्यते ।।<br />तस्माद्वस्त्वेकनिष्ठत्वान्न भेदोऽक्षादिगोचरः ।। ९७८ ।। </div>
<div class="verse">घटोऽयमिति संवित्तेर्घटो मेयः प्रतीयते ।। <br />न व्यावृत्तिः पटादीनामताद्रूप्यात्तथा पटे ।। ९७९ ।। </div>
<div class="verse">घटाभावो विरोधित्वान्न घटेऽर्थान्तरेऽपि न ।।<br />अषष्ठ्यर्थतया तस्माद्विकल्पोऽयं, न वस्तुगः ।। ९८० ।। </div>
<div class="verse">घटो हि संविदं कुर्वन्नात्माकारविशेषणम् ।। <br />आत्मानं लभते तद्वद्व्यावृत्तिं न पटादितः ।। ९८१ ।। </div>
<div class="verse">पटसंवेदनेऽप्येवं पटमात्रं विशेषणम् ।। <br />ईक्षतेऽत्राधिकं नान्यदभावादि यदुच्यते ।। ९८२ ।। </div>
<div class="verse">संदिग्धनिश्चयाद्येवं ज्ञानधर्मो विशेषयन् ।।<br />संविदं भिद्यते मेयात्प्रत्येकं भेदधीर्न तु ।। ९८३ ।।</div>
<div class="verse">तथाऽहमेव जानामि माता नान्य इतीदृशाः ।।<br />मातृधर्माः प्रसिध्यन्ति विशिषन्तः स्वसंविदम् ।। ९८४ ।। </div>
<div class="verse">संविदेका स्वतःसिद्धआ प्रत्यग्रूपैकलक्षणा ।।<br />भावाभावदिरूपाय व्यवहाराय कल्पते ।। ९८५ ।। </div>
<div class="verse">अतोऽनुभवमुल्लङ्ध्य न भेदो नाप्यभिन्नता ।।<br />तत्पृष्ठेन तु मानानि विरोधः किंसमाश्रयः ।। ९८६ ।। </div>
<div class="verse">अविज्ञातः प्रमाणानांं विषयो वादिनां मतः ।।<br />न तस्य मानतः सिद्धिस्तत्सिद्धेः प्राक्प्रमागमात् ।। ९८७ ।। </div>
<div class="verse">अमानकं कथं च स्यादज्ञातत्वमिहोच्यताम् ।। <br />कथं वा तद्विना मानं विषयासंभवाद्भवेत् ।। ९८८ ।। </div>
<div class="verse">अज्ञातत्वक्षतिं कुर्वन्मानं मानत्वमश्नुते ।।<br />मानादज्ञातता चेत्स्यान्न सा तत्फलमिष्यते ।। ९८९ ।। </div>
<div class="verse">अतोऽनुभवतो लब्धमज्ञानं ज्ञापयत्सदा ।।<br />प्रत्यक्षादि प्रमाणं स्यान्न स्वतो नापि चान्यतः ।। ९९० ।। </div>
<div class="verse">नाज्ञासिषमहं पूर्वमित्येवं प्रमिते घटे ।।<br />पूर्वाज्ञातत्वविषयो भूयोऽप्यनुभवो यतः ।। ९९१ ।।</div>
<div class="verse">प्रवृत्तं विषये मानमवच्छेदफलं मतम् ।। <br />ज्ञाताज्ञाते प्रति त्वस्य न व्यापारोऽप्रमाणतः ।। ९९२ ।। </div>
<div class="verse">सर्वोऽप्यनुभवात्सिद्धां बालोऽप्यज्ञाततां स्वतः।।<br />न किंचिज्जान इत्यवं पृष्टो वक्ति प्रमां विना ।। ९९३ ।।</div>
<div class="verse">निःशेषकरणग्रामलयेऽप्यनुभवः स्वतः ।।<br />अलुप्तदृक्सुषुप्तेऽपि जाग्रद्बोधाविशेषतः ।। ९९४ ।। </div>
<div class="verse">अत्यन्ताननुभूतेषु हिमवत्पृष्ठवस्तुषु ।।<br />जाग्रतोऽनुभवोऽप्येवं सुषुप्तान्न विशिष्यते ।। ९९५ ।। </div>
<div class="verse">न चात्रानुभवो लुप्तो न जानामीति बोधनात् ।।<br />अदृष्टमपि दृष्ट्वाऽस्ति बोधो नाज्ञासिषं त्विति ।। ९९६ ।। </div>
<div class="verse">पुमान्सुप्तोत्थितोऽप्येवं प्रमात्रादिलयं स्वतः ।।<br />अनुभूत्यैव संधत्ते नान्तराऽतोऽस्य लुप्तता ।। ९९७ ।। </div>
<div class="verse">न चेदानींतनाद्बोधाद्बोधाभावगतिर्भवेत् ।।<br />सौषुप्ती, नहि बोधस्य कालभेदेन भिन्नता ।। ९९८ ।। </div>
<div class="verse">बोधादेव प्रसिध्यन्ति कालावस्थादयो यतः ।।<br />मातृमानादयश्चापि कुतस्तैरस्य विक्रिया ।। ९९९ ।। </div>
<div class="verse">प्रमातृमानतन्मेयेष्वागमापायिषु त्रिषु ।।<br />अलुप्तानुदितो बोधः प्रथते प्रत्यगेकलः ।। १००० ।। </div>
<div class="verse">अभितोऽनुभवाक्रान्ता ज्ञाताज्ञातत्वभूमिषु ।।<br />नान्यत्रार्थाः प्रसिध्यन्ति लीयन्ते नाप्यनात्मनि ।। १००१ ।। </div>
<div class="verse">अतोऽनुभव एवैको विषयोऽज्ञातलक्षणः ।।<br />अक्षादीनां स्वतःसिद्धो यत्र तेषां प्रमाणता ।। १००२ ।। </div>
<div class="verse">तेनानुभवसिद्धानां लोकेऽज्ञानविघातिनाः ।। <br />मात्वमक्षादयो यान्ति नाज्ञातज्ञाततोऽन्यथा ।। १००३ ।। </div>
<div class="verse">घटादयः प्रमासिद्धा मुञ्चन्त्यज्ञाततां न तु ।।<br />स्वतःसिद्धोऽपि वस्तुत्वान्मुञ्चत्यात्मा प्रमां विना ।। १००४ ।। </div>
<div class="verse">प्राग्बाधकागमात्सिद्धिर्लौकिकस्यापि वस्तुनः ।।<br />वस्तुतत्त्वबलादेव तत्तमोव्यवधानतः ।। १००५ ।। </div>
<div class="verse">कृतस्नमात्राद्युपादानतमोबोधस्तु बोधतः ।।<br />तत्त्वमस्यादिवाक्योत्थात्पूर्णैकात्म्यस्वलक्षणात् ।। १००६ ।। </div>
<div class="verse">तेनाऽऽगमस्य तत्र स्यादज्ञातत्वविघातिनः ।।<br />प्रमाणत्वं पुमर्थश्च स एऴ विदुषां मतः ।। १००७ ।। </div>
<div class="verse">ननु दुर्वारसंसारदुःखसंदर्भहानतः ।।<br />किमन्यत्सुखमिष्टं स्याद्यस्याऽऽप्तेः पुरुषार्थता ।। १००८ ।। </div>
<div class="verse">लोकेऽपि व्याधिसंतापविच्छित्तौ सुखितेक्ष्यते ।। <br />व्यतिरिक्तसुखार्था च न प्रवृत्तिर्विरागिणाम् ।। १००९ ।। </div>
<div class="verse">असंवेद्यं सुखं नापि पुमर्थो न च कर्मता ।।<br />स्वरूपे वेद्यवेत्तृत्वायोगाद्दूैतप्रसङ्गतः ।। १०१० ।। </div>
<div class="verse">नैवं भेदेन संसिद्धे सुखदुःखे कथं तयोः ।।<br />ऐक्यं सुखस्य विच्छेदो दुःखं वा किं न कल्प्यते ।। १०११ ।। </div>
<div class="verse">अदुःखिनोऽपि दृश्यन्ते सुखप्राप्तीच्छया यतः ।।<br />तदुपाये प्रवर्तन्तस्तदभेदे न युज्यते ।। १०१२ ।। </div>
<div class="verse">चन्दनादिसुखोपायसंपन्नाः सुखिनोऽप्यलम् ।।<br />पुत्रजन्मादिवार्ताभिः प्राप्नुवन्ति सुखान्तरम् ।। १०१३ ।। </div>
<div class="verse">पुत्राद्यप्राप्तिरूपं च दुःखं तत्र न कल्प्यते ।। <br />असंवित्तेरवेद्यं हि न दुःखं वैरिदुःखवत् ।। १०१४ ।। </div>
<div class="verse">तिर्यञ्चोऽप्यत एवेह कामयन्ते सुखं तथा ।।<br />अप्रियं विजिहासन्ति न तु जानन्ति साधनम् ।। १०१५ ।। </div>
<div class="verse">वेदोऽपि शुद्धमात्मानं सुखं मुख्यं प्रदर्शयन् ।। <br />अनात्मानं तथा दुःखं पुमर्थत्वेन संमतः ।। १०१६ ।। </div>
<div class="verse">तदेतत्प्रेय इत्यादिवाक्येभ्योऽनेकधा श्रुतम् ।।<br />तथाऽऽत्मनस्तु कामाय तस्मान्नान्यत्सुखं भवेत् ।। १०१७ ।। </div>
<div class="verse">पुरुषार्थाभिसंबन्धाद्विरागित्वं यथाऽऽश्रितम् ।। <br />परानन्दाभिलाषोऽपि तथा चेत्किं निषिध्यते ।। १०१८ ।। </div>
<div class="verse">आत्यन्तिकसुखेच्छायां यदि रागित्वमुच्यते ।।<br />विविक्तदेशसेवादाविच्छायां किं न रागिता ।। १०१९ ।। </div>
<div class="verse">अथ ये शतमित्यादिवाक्यैरेतत्प्रपञ्चितम् ।।<br />एष ह्येवेति च व्यक्तं तैत्तिरीयश्रुतावपि ।। १०२० ।।</div>
<div class="verse">स्वानन्दाभिमुखः स्वापे वोध्यमानोऽत एव च ।।<br />पीड्यते स्त्र्यादिसंपर्कसुखविच्छेदतो यथा ।। १०२१ ।। </div>
<div class="verse">आनन्दैकस्वभावत्वाद्वेद्यता तत्र नार्थ्यते ।।<br />निःसंबोधेऽर्थ्यते सा हि न तु बोधैकलक्षणे ।। १०२२ ।। </div>
<div class="verse">अधिकारस्य सौलभ्यप्रतिपत्त्यर्थमीरणम् ।।<br />सर्वपुंसामिति तथा पूर्वमेव प्रपञ्चितम् ।। १०२३ ।। </div>
<div class="verse">स्वर्गादिकाम्यपि यतो मुक्तिं कामयते न तु ।। <br />मुक्तिं कामयमानोऽन्यत्कटाक्षेणापि वीक्षते ।। १०२४ ।। </div>
<div class="verse">सर्वेषामपि च नृणामधिकारोऽनिवारितः ।।<br />यतोऽतः सर्वतो ऩ़ृणामिति भाष्यकृदब्रवीत् ।। १०२५ ।। </div>
<div class="verse">शुक्लां गामानयेत्युक्ते कांचिद्गोकर्मिकां क्रियाम् ।।<br />कुर्वाणमभिवीक्ष्याज्ञः कुरुते कारणानुमाम् ।। १०२६ ।।  </div>
<div class="verse">ज्ञातं ध्रुवमनेनैतद्यद्गोकर्मकमीक्ष्यते ।। <br />प्रागज्ञातस्य निर्वत्तिर्न यतो विक्ष्यते कच्चित् ।। १०२७ ।।</div>
<div class="verse">यद्यर्थं कारकाधीनं दृष्ट्वा तत्कारणानुमा ।।<br />प्रमाणान्तरगम्यत्वाल्लोकिकत्वं तदाऽऽपतेत् ।। १०२८ ।। </div>
<div class="verse">न चेत्कारकतन्रोऽर्थो ज्ञातस्यानुष्ठितिः कथम् ।।<br />न सिद्धो नापि चाभावः कारकापेक्ष ईक्ष्यते ।। १०२९ ।। </div>
<div class="verse">आरभ्ये कारकत्वे न बलात्प्रामाण्यमापतेत् ।। <br />व्यङ्ग्ये तु कार्ये वेदस्य सिद्धेऽर्थे मानता भवेत् ।। १०३० ।। </div>
<div class="verse">वाक्यस्य च प्रमाणत्वं नाप्यभावैकगोचरम् ।।<br />न चेदभावः कार्योऽर्थेः सिद्धेऽर्थे मानता भवेत् ।। १०३१ ।। </div>
<div class="verse">अथोभयात्मकं कार्यं सिद्धासिद्धस्वभावकम् ।। <br />उक्तदोषद्वयासक्तिर्न च वस्तवीदृशं क्वचित् ।। १०३२ ।। </div>
<div class="verse">सिद्धस्य व्यञ्जकं मानं न मानं कारकं क्वचित् ।।<br />चोदना मानकं चेत्तत्कथं कार्यं तदुच्यताम् ।। १०३३ ।।</div>
<div class="verse">मतं विषयसंसिद्ध्या कार्यमित्याभिधीयते ।।<br />यागसिद्धेः पुराऽसिद्धेः कथं चोदनया मितम् ।। १०३४ ।। </div>
<div class="verse">प्राक्प्रयोक्त्रभिसंसिद्धौ किं फलं यागसिद्धितः ।।<br />यागसिद्ध्याऽपि तत्सिद्धौ प्रयोज्यत्वं कुतो यजेः ।। १०३५ ।। </div>
<div class="verse">यागाद्यनुष्ठितेरस्य घटादेरिव चेन्मतः ।।<br />उपकारो नियोगस्य कथं न घटतुल्यता ।। १०३६ ।। </div>
<div class="verse">अपुमर्थे नियोगे च तात्पर्यं स्यात्तथा सति ।।<br />प्रतिर्थिनि पुमर्थे तत्सुधीभिर्गृह्यते कथम् ।। १०३७ ।। </div>
<div class="verse">लिङादिश्रवणात्पुंसः कार्यं यत्प्रसमीक्ष्यते ।।<br />उपकाराद्यपेक्षं तद्वक्तृकर्त्रोः प्रसिध्यति ।। १०३८ ।। </div>
<div class="verse">न चेत्संभाव्यते कर्त्रा पुमर्थः कस्यचिद्विधेः ।।<br />आज्ञोक्तेरेव न तदा कश्चिज्जगति चेष्टते ।। १०३९ ।।</div>
<div class="verse">आज्ञार्थमात्रसिद्ध्यर्थं न कश्चित्स्ववशो नरः ।।<br />दुःखात्मके मनो धत्ते यागादौ चोदनावशात् ।। १०४० ।। </div>
<div class="verse">पुमर्थमभिसंधाय यागादावथ चेष्टते ।।<br />फलं प्रवर्तकं प्रापन्न नियोगस्तथा सति ।। १०४१ ।। </div>
<div class="verse">मन्त्रोक्तेरिव लोडादेः प्रवृत्तिरिति चेन्मतम् ।।<br />प्रायश्चित्ती भवेन्नैव तत्पराधीनवृत्तितः ।। १०४२ ।। </div>
<div class="verse">प्रवर्तकत्वं मन्त्रस्य न प्रवर्त्यवशाद्यथा ।।<br />स्वत एव न यागादेः कार्यासिद्धिस्तथा भवेत् ।। १०४३ ।। </div>
<div class="verse">कारकं वा क्रिया वा स्याद्यदि वा स्यात्क्रियाफलम् ।। <br />तस्य लौकिकमासिद्धेर्लौकिकत्वं प्रसज्यते ।। १०४४ ।। </div>
<div class="verse">ऐकात्म्यवस्तुनिष्ठे तु यथोक्तन्यायवर्त्मना ।।<br />न कश्चिदपि दोषः स्याद्वचस्यस्मिन्मनागपि ।। १०४५ ।। </div>
<div class="verse">नेति नेत्यादिवाक्येभ्यो योऽर्थोऽनन्यानुभूतिगः ।। <br />लौकिकत्वं कथं तस्य सर्वमेयातिलङ्धिनः ।। १०४६ ।। </div>
<div class="verse">इत्युक्तमभिसंधाय दृष्टादिवचनं जगौ ।।<br />लोकिकत्वप्रसिद्धर्यर्थं नियोगस्य घटादिवत् ।। १०४७ ।। </div>
<div class="verse">आस्तां वेदान्तमानत्वं त्यक्तं तत्कामतस्तव ।।<br />वस्तुन्युक्तेर्न चेन्मात्वं कर्मकाण्डेऽपि तद्भवेत् ।। १०४८ ।। </div>
<div class="verse">भविष्यद्देहसंबन्धी वाक्यादात्मा न चेन्मितः ।।<br />मानान्तराच्च कः कुर्याददृष्टार्थाः क्रियाः सुधीः ।। १०४९ ।। </div>
<div class="verse">नापि सांख्यप्रमासिद्धमात्मानमवगच्छतः ।।<br />देहाद्यनभिसंबन्धात्प्रवृत्तिः स्यात्क्रियास्विह ।। १०५० ।। </div>
<div class="verse">कर्मकाण्डेऽधिकार्यस्मिन्याट्टक्संभाव्यतेऽञ्चसा ।। <br />ताट्टक्संप्रतिपत्त्यर्थं न चासतीति भण्यते ।। १०५१ ।। </div>
<div class="verse">कर्मभ्यः फलमिच्छद्भिरट्टष्टं ट्टष्टमेव वा ।।<br />देहावस्थान्तरावेशे प्रमाणं वाच्यमात्मनः ।। १०५२ ।। </div>
<div class="verse">कथं च तस्य कर्तृत्वं व्यापित्वान्निष्क्रियत्वतः ।।<br />न चाकर्तुः फलं गौण्या वृत्या चेत्सुतरां न तत् ।। १०५३ ।।</div>
<div class="verse">मुख्यकर्तृत्वपक्षेऽपि ह्यनिर्मोक्षः प्रसज्यते ।। <br />मानेन नाश्यतेऽज्ञानं, ज्ञापकं हि न कारकम् ।। १०५४ ।। </div>
<div class="verse">देहान्तराभिसंबन्धो भावित्वान्नाक्षगोचरः ।।<br />लिङ्गसाट्टश्यविराहान्नानुमा नोपमा तथा ।। १०५५ ।। </div>
<div class="verse">शब्दादात्मनि संसिद्धे पूर्वोक्तन्यायतो न च।। <br />श्रुतार्थापत्तिरप्यत्र नाभावो मानभावतः ।। १०५६ ।। </div>
<div class="verse">न चाहंप्रत्ययात्सिद्धिरात्मनः स्यात्कदाचन ।। <br />बोधानुभवसंवित्तिवित्तयो ह्यात्मवाचिनः ।। १०५७ ।। </div>
<div class="verse">यस्यानुभवसिद्ध्यैव सिद्धिः स्याद्वटसिद्धिवत् ।। <br />ततोऽहंप्रत्ययात्सिद्धिमीक्षतेऽनुभवः ।। कथम् ।। १०५८ ।। </div>
<div class="verse">मानादनुभवः सिद्धो जडः स्याद्धटवन्न चेत् ।। <br />नैरपेक्ष्यं चिदात्मत्वे,स्याच्चान्योन्यसमाश्रयः ।। १०५९ ।। </div>
<div class="verse">आत्मनोऽहंधियः सिद्धिरात्मसिद्धिरहंमते ।। <br />अन्योन्याश्रयतैवं स्यादहंबुद्ध्यात्मनोर्ध्रुवम् ।। १०६० ।। </div>
<div class="verse">अहंधीरात्मनः कार्यं कारणेनाऽऽप्यते सदा ।।<br />तया तस्य कथं व्याप्तिरव्याप्तौ मेयता कथम् ।। १०६१ ।। </div>
<div class="verse">क्रियाकाले गुणीभावात्क्रियासिद्धावसंभवात् ।।<br />कर्तुः प्रमेयता न स्यादहंबुद्ध्या कथंचन ।। १०६२ ।। </div>
<div class="verse">संविद्रूपे प्रमेये च संविदन्या फलं भवेत् ।। <br />न च संविद्धूयाभासो नानुमेयं फलं क्वचित् ।। १०६३ ।। </div>
<div class="verse">घटाद्याकारसंविद्वच्छुद्धायामपि संविदि।।<br />संविद्विशिष्टा संवित्स्यान्न चासावात्मनीक्ष्यते ।। १०६४ ।। </div>
<div class="verse">प्रमातरि च मेये स्यात्फलं कस्येति भण्यताम् ।।<br />न मातुस्तस्य मेयत्वान्नापि मेये फलं क्वचित् ।। १०६५ ।। </div>
<div class="verse">जडत्वात्तत्र मेयस्य फलं मातरि चेन्मतम् ।।<br />मेयतो जडताऽत्रापि संविच्चेन्न प्रमाणजा ।। १०६६ ।। </div>
<div class="verse">धर्मत्वेनाप्यहंबुद्धेर्न भेदो धर्मिणाऽऽत्मना ।।<br />रूपं द्रव्यात्मनो नान्यट्ट्रसादेस्तद्विभिद्यते ।। १०६७ ।। </div>
<div class="verse">द्रव्यादि चाऽऽत्मनो रूपं प्रमेयं यदुदीरितम् ।।<br />घटवत्तदहंबुद्धेः प्रत्यग्वृत्तेर्न गोचरः ।। १०६८ ।। </div>
<div class="verse">अस्मत्प्रत्ययसंभिन्नं प्रत्यक्कर्तरि वेदनम् ।।<br />ज्ञानस्य यदुपन्यस्तं विशेषस्तत्र नेक्ष्यते ।। १०६९ ।। </div>
<div class="verse">ज्ञानबोधेन नैवाऽऽत्मा मितो, नाप्यात्मसंविदा ।।<br />ज्ञानं, न च द्वयंं, भेदादभेदेऽनुभवः स्वतः ।। १०७० ।। </div>
<div class="verse">किं प्रमाणमहंरूपमुताऽऽत्मैवेति कथ्यताम् ।।<br />प्रत्यक्षत्वान्न तन्मानं नाऽऽत्मा, स्वार्थजडत्वतः ।। १०७१ ।।</div>
<div class="verse">न चाप्यात्मन्यविज्ञातेऽहंबुद्धेः सिद्धता तव ।।<br />येनाऽऽत्मा स्यादहंबुद्धेरनुमेया हि सा स्थिता ।। १०७२ ।। </div>
<div class="verse">निरंशस्य न चाप्यंशकल्पनाऽप्युपपद्यते ।।<br />स्वात्मतन्रे च विषये मानबोधः सदा भवेत् ।। १०७३ ।।</div>
<div class="verse">अज्ञातत्वं विना मानं नाहंप्रत्यय आत्मनः ।।<br />अज्ञातत्वमतो वाच्यमात्मनोऽत्र घटादिवत् ।। १०७४ ।। </div>
<div class="verse">तस्याप्यनुभवात्सिद्धिर्यद्युच्येत घटादिवत् ।।<br />सिद्ध आत्मा पृथङ्यातुर्नो चेन्माता न सिध्यति ।। १०७५ ।। </div>
<div class="verse">प्रमाणसंप्लवोऽप्युक्तो दूरादेव निवर्तितः ।।<br />अन्यत्रापि हि मानानां नैव संप्लवं इष्यते ।। १०७६ ।। </div>
<div class="verse">अज्ञातावगमे यद्वत्प्रमातर्यर्पितं फलम् ।। <br />न मेये पूर्वमानेन तद्वन्मानान्तरैरपि ।। १०७७ ।। </div>
<div class="verse">अतोऽनधिगतावेशात्सर्वेषां संप्लवः कुतः ।। <br />मान्तरैरवबुद्धेऽपि ज्ञातेऽप्यज्ञाततोऽन्यतः ।। १०७८ ।। </div>
<div class="verse">अथाप्यवगमो मेये तथाऽपि स्यान्न संप्लवः ।।<br />पूर्वोऽनधिगते वृत्तः प्रत्ययोऽधिगते परः ।। १०७९ ।। </div>
<div class="verse">पूर्वेण निश्चिते चेत्स्यान्नोत्तरस्य प्रमाणता ।।<br />तथा संदेह एकस्मादन्यस्माद्धि विनिश्चयः ।। १०८० ।। </div>
<div class="verse">निःसामान्यविशेषेषु नातः संप्लव इष्यते ।। <br />यथाऽन्यत्र तथेहापि वेदान्तेष्वभ्युपेयताम् ।। १०८१ ।।</div>
<div class="verse">यतो मानानि सिध्यन्ति जाग्रदादित्रयं तथा ।।<br />भावाभावविभगश्च स ब्रह्मास्मीति बोध्यते ।। १०८२ ।। </div>
<div class="verse">यतोऽसिद्धानि सिध्यन्ति, भावाभावौ यदाश्रयौ, ।।<br />योऽनन्यार्थो यदर्थं च सर्वं, योऽनन्यट्टक्सदा ।। १०८३ ।। </div>
<div class="verse">प्रमेयादित्रयं यस्मात्परस्परविलक्षणम् ।। <br />आत्मानं लभते सत्यः सोऽध्यक्षोत्राभ्युपेयताम् ।। १०८४ ।। </div>
<div class="verse">असंकुचितचित्पद्मः प्राज्ञे स्वप्नप्रबोधवत् ।। <br />तथा प्रफुल्लबोधाब्जः प्राज्ञवत्स्वप्नबोधयोः ।। १०८५ ।। </div>
<div class="verse">साक्ष्यसंबन्धतः साक्षी न स्वतः साक्षिताऽऽत्मनः ।।<br />प्रत्यङ्यात्रैकट्टष्टित्वाद्धियां वाचामगोचरः ।। १०८६ ।। </div>
<div class="verse">अस्मत्पक्षे हि कर्तव्यमविद्यामात्रकल्पितम् ।। <br />तदभावान्न संसारो भूतो भावी न वर्तते ।। १०८७ ।। </div>
<div class="verse">स्वाभाविक्यप्यविद्येयमनुभूत्याऽवभासिता ।।<br />तमः सूर्योदयेनेव ज्ञानेनोत्कृत्य नाश्यते ।। १०८८ ।। </div>
<div class="verse">अनादिकालमज्ञानं ज्ञानेनाऽऽदिमता क्षणात् ।।<br />दृश्यते नाश्यमानं हि न चास्याऽऽवृत्तिरीक्ष्यते ।। १०८९ ।। </div>
<div class="verse">एवंभूतोऽप्ययं प्रत्यक्स्वात्मानुभवसंश्रयात् ।।<br />व्युत्पत्तेः प्रागविज्ञातः सर्वाज्ञानादिसाक्ष्यपि ।। १०९० ।। </div>
<div class="verse">तत्त्वमस्यादितस्तस्मादागमादेव नान्यतः ।।<br />ऐकात्म्यवस्तुनः साक्षाद्व्युत्पत्तिरविचीलिनी ।। १०९१ ।। </div>
<div class="verse">तस्यास्य कर्मकाण्डेन संबन्ध इति यः पुरा ।। <br />प्रश्नस्तन्निर्णयार्थाय सर्वथेत्यादिरुत्तरः ।। १०९२ ।। </div>
<div class="verse">ननु सिद्धे यथोक्तार्थे नाऽऽरम्भे हेतुरीक्ष्यते ।। <br />कृत्स्नप्रयोजनावाप्तेः पूर्वोक्तैरेव कर्मभिः ।। १०९३ ।। </div>
<div class="verse">नैतदेवं सुखेप्साया जिहासायाश्च दुःखतः ।। <br />निदानस्यानिषिद्धत्वात्पूर्वोक्तैः कर्मभिः पुरा ।। १०९४ ।। </div>
<div class="verse">निःशेषाहलादसंप्राप्तिः सर्वानर्थनुतिस्तथा ।।<br />सर्वेषां प्राणिनामेतत्स्वत इष्टं प्रयोजनम् ।। १०९५ ।। </div>
<div class="verse">आत्मनस्तचत्त्वमेतच्च सिद्धं चैतन्यवद्यतः ।।<br />अथैष, यो वै भूमेतिश्रुतिमानानुभूतितः ।। १०९६ ।। </div>
<div class="verse">स्वर्गशब्दाभिधश्चायं पुमर्थो यो यथोदितः ।।<br />स्वर्गमित्यादिभिर्वाक्यैस्रय्यन्तेष्वपि गीयते ।। १०९७ ।। </div>
<div class="verse">स्वर्गं पुमर्थमुद्दिश्य सर्वप्राणभृतामियम् ।। <br />वाङ्यनःकायचेष्टा स्याद्याऽपि तत्साधनोपगा ।। १०९८ ।। </div>
<div class="verse">उत्पत्त्याद्यर्थनिष्ठानां सर्वेपामपि कर्मणाम् ।।<br />स्वर्गे नैवाधिकारोऽस्ति तस्य सिद्धत्वतः स्वतः ।। १०९९ ।। </div>
<div class="verse">स्वात्मसाध्यातिरेकेण सर्वमेव हि साधनम् ।।<br />नालं साध्यान्तरायेह किम्वसाध्यार्थसिद्ध्ये ।। ११०० ।। </div>
<div class="verse">यथोक्तपुरुषार्थस्य यद्यप्याप्तस्वभावता ।।<br />आत्मस्वभावतो नाऽऽप्तिस्तथाऽप्यज्ञानहेतुतः ।। ११०१ ।। </div>
<div class="verse">अविद्याव्यवधानस्य नाऽऽत्मज्ञानातिरेकतः ।। <br />प्रध्वस्तिः कर्मभिः कर्तुं शक्या तेषाममानतः ।। ११०२ ।। </div>
<div class="verse">व्यञ्जकं विरहय्यान्यत्साधनं कारकात्मकम् ।। <br />तदभिव्यक्तये नालं स्वतःसिद्धस्य वस्तुनः ।। ११०३ ।। </div>
<div class="verse">कर्मभिर्नापनीतोऽतः प्रत्यङ्भ्योहोऽप्रमाणतः ।। ११०४ ।। <br />यावच्च सम्यग्विज्ञानवह्निनाऽसौ न दह्यते ।। <br />न तावत्किं चिदप्याप्तं सुखं दुःखविवर्जितम् ।। ११०५ ।। </div>
<div class="verse">नालं विमुक्तये काम्यं यदि नाम तथाऽपि तु ।। <br />पुंसो वैराग्यहेतुत्वादुपकार्येव तन्मतम् ।। ११०६ ।। </div>
<div class="verse">असह्यदुःखफलतः स्वकार्यविनिवृत्तिकृत् ।।<br />विरक्तिहेतुतः कर्म प्रतिषिद्धं यथा तथा ।। ११०७ ।। </div>
<div class="verse">अपि काम्यं कृतं सर्वं दुःखात्मकफलत्वतः ।।<br />आविरिञ्च्यात्स्वकार्येभ्यः स्यादेव विनिवृत्तये ।। ११०८ ।। </div>
<div class="verse">इ्त्युक्तप्रतिपत्त्यर्थमाजगामोत्तरं वचः ।।<br />एकवाक्यत्वमेवं च वेदस्य स्यादसंशयम् ।। ११०९ ।। </div>
<div class="verse">दक्षिणोदगधोगत्या प्रत्यगज्ञानमूढधीः ।। <br />ब्रम्भ्रमीत्यनिशं दुःखी पुमान्कर्मपुरःसरः ।। १११० ।। </div>
<div class="verse">काम्यैर्दक्षिणमन्वेति ज्ञानयुक्तैस्तथोत्तरम् ।। <br />निषिद्धैश्चाप्यधोजन्म कर्मसंभारसंभृतकः ।। ११११ ।। </div>
<div class="verse">धर्माधर्मांशसाम्ये च मनुष्यत्वं प्रपद्यते ।।<br />ब्रह्माद्या स्थावरान्तैवं प्रत्यगज्ञानहेतुजा ।।<br />नामरूपेहचित्राऽऽद्या स्वप्नमायेन्द्रजालवत् ।। १११२ ।। </div>
<div class="verse">धर्माधर्माद्युपादानसाधना नश्वरी गतिः ।। १११३ ।।<br />व्याकृतं नामरूपाभ्यां यद्यपीदं श्रुतौ श्रुतम् ।। <br />आत्मतत्त्वानभिव्यक्तेर्नाभिव्यक्तं तदुच्यते ।। १११४ ।। </div>
<div class="verse">अविद्यातिमिरोच्छित्तौ नानाविष्कृतमण्वपि ।।<br />कार्यकारणवद्वस्तु नानपास्तं तमोऽप्यतः ।। १११५ ।। </div>
<div class="verse">यत एवमतः प्रत्यग्याथात्म्यप्रतिपत्तये ।।<br />प्रारब्धेयं प्रयत्नेन वेदान्तोपनिषत्परा ।। १११६ ।। </div>
<div class="verse">यथोक्तफलसिद्ध्यर्थमारब्धोपनिषद्यदि ।।<br />ब्रह्म वा इदमित्यादि कस्मान्नाऽऽरभ्यतेऽधुना ।। १११७ ।। </div>
<div class="verse">येषामनधिकारोऽत्र ह्यश्वमेधक्रतौ भवेत् ।। <br />इत एव तु विज्ञानातेषां तत्फलकीर्तनम् ।। १११८ ।। </div>
<div class="verse">कर्मगोचरतैवात्र विज्ञानस्यापि चेन्मतम् ।।<br />विकल्पश्रवणान्मैवं कर्मणा विद्ययाऽथवा ।। १११९ ।। </div>
<div class="verse">यजते योऽश्वमेधेन यश्चैवं वेद तं क्रतुम् ।।<br />फलं तुल्यं तयोर्युक्तं कर्मिणो विदुषस्तथा ।। ११२० ।। </div>
<div class="verse">उपास्तेरपि कर्मत्वादश्वमेधक्रतोरिव ।।<br />नातो धियोऽर्थवादत्वं तद्विधेर्नितरां न च ।। ११२१ ।। </div>
<div class="verse">एतावदेव चेदत्र भवतैवं विवक्षितम्‌ ।। ११२२ ।।<br />प्रयोजनं तत्सुकरं विध्युद्देशेऽपि भाषितुम् ।। <br />विद्याप्रकरणे तस्य त्वाम्नायः किमितीर्यताम् ।। ११२३ ।। </div>
<div class="verse">सोऽपि ज्ञानेन संयुक्तो हयमेधो महाक्रतुः ।।<br />संसारफल एवेति प्रवृत्त्यङ्गतयोच्यते ।। ११२४ ।। </div>
<div class="verse">प्रत्यग्बोधातिरेकेण साधनान्तरनिस्पृहाः ।।<br />निर्ज्ञाताशेषकर्मोत्थफलफल्गुत्वबुद्धयः ।। ११२५ ।। </div>
<div class="verse">मुमुक्षवः प्रवर्तेरन्कथं नामाऽऽत्मवेदने ।। ११२६ ।।<br />संसारफलता काममस्तु काम्यस्य कर्मणः ।।<br />नित्यानामफलत्वात्तु मुक्तिरेवास्तु तत्फलम् ।। ११२७ ।। </div>
<div class="verse">न ह्युत्सर्गेण सर्वेषां फलवत्त्वस्य संश्रवात् ।। <br />कर्मणा पितृलोकादि नित्यानामेव तत्फलम् ।। ११२८ ।। </div>
<div class="verse">फलवत्त्वे हि नित्यानां काम्यत्वमिति चेन्मतम् ।।<br />नैवं शुद्धिप्रमाणत्वाद्भोगनिष्ठस्य काम्यता ।। ११२९ ।। </div>
<div class="verse">काम्येऽपि शुद्धिरस्त्येव भोगसिद्धर्यर्थमेव सा ।।<br />विड्वराहादिदेहेन न ह्यैन्द्रं भुज्यते फवम् ।। ११३० ।। </div>
<div class="verse">नित्येषु शुद्धेः प्राधान्याद्भोगोऽप्यप्रतिबन्धकः ।।<br />भोगं भङ्गुरमीक्षन्ते बुद्धिशुद्ध्यनुरोधतः ।। ११३१ ।। </div>
<div class="verse">तमेतमित्यतश्चोच्चैर्वेदानुवचनादिना ।।<br />विरक्ताः सर्वसंसाराज्जिज्ञासन्ते परं पदम् ।। ११३२ ।। </div>
<div class="verse">आरादेवोपकुर्वन्ति नित्यान्यात्मविशुद्धितः ।। <br />आत्माज्ञानाविरोधित्वात्साक्षान्न त्वात्मबोधवत् ।। ११३३ ।। </div>
<div class="verse">त्यक्त्वा कर्माण्यतोऽसङ्गाः प्रत्यक्प्रवणबुद्धयः ।।<br />अपास्तरागादिमला ईक्षन्ते ज्ञं स्वमात्मनि ।। ११३४ ।। </div>
<div class="verse">अतोऽशेषमहानर्थहेत्वात्माज्ञानहानिकृत् ।।<br />प्रत्यग्याथात्म्यविज्ञानभास्करोदयहेतवे ।।<br />आरब्धेयं प्रयत्नेन वेदान्तोपनिषत्परा ।। ११३५ ।। </div>
<div class="verse">शतानि दश चैकं च चत्वारिंशत्तथाऽष्ट च ।।<br />श्लोकाः संबन्धभाष्येऽस्मिन्संख्याताः संख्ययाऽखिलाः ।। ११३६ ।। </div>


				<a href="#index"><font size="3"> Back to Top </font></a>



			</div>
		</div>

	</span>
</body>
</html>
