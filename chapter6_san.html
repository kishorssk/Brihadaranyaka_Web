<!DOCTYPE html >
<html xmlns="http://www.w3.org/1999/xhtml">
<head>

<meta http-equiv="Content-Type" content="text/html; charset=UTF-8">
<title> बृहदारण्यकोपनिषद्भाष्यवार्तिकम् </title>

<link rel="stylesheet" href="keyboard.css">
<link rel="stylesheet" href="loadfont.css">

<!-- Bootstrap links -->
<link rel="stylesheet" href="bootstrap-3.3.5-dist/css/bootstrap.css">
<link rel="stylesheet" href="bootstrap-3.3.5-dist/css/bootstrap.min.css">
<link rel="stylesheet" href="style.css">
<!-- Sidebar Menu -->
<link rel="stylesheet" type="text/css" href="https://cdnjs.cloudflare.com/ajax/libs/normalize/3.0.3/normalize.min.css">
<link rel="stylesheet" type="text/css" href="assets/style.css">
</head>

<body>
	<span>
		<div class="header_top">  
			<div class="col-xs-1">
				<a href="index.html"><span class="glyphicon glyphicon-home" title="Home"></span></a>
			</div>
			श्रीमत्सुरेश्वराचार्यविरचितं बृहदारण्यकोपनिषद्भाष्यवार्तिकम् । 
		</div>
		<div class="row">
			<div class="col-xs-12" id="index">
				<div class="chapter" type="adhyaya" id="BRVS_C06">
					<div class="ch_name"> ॥ षष्ठोऽध्यायः ॥ </div>
		<hr>
				<div class="section" type="brahmana" id="BRVS_C06_S01">
					<div class="sname">॥ प्रथमं ब्राह्मणम् ॥</div>
						<div class="verse">समाप्तः सप्तमोऽध्यायः प्राप्तावसर उच्यते ।।<br />अष्टमः खिलकाण्डेऽस्मिन्पूर्वकाण्डेष्वनुक्तितः ।। १ ।। </div>
						<div class="verse">गायत्र्याः प्राणभावोक्तिः कस्माद्धेतोः पुरोदिता ।।<br />न तु वागादिभावोऽस्यास्तत्र हेतुरिहोच्यते ।। २ ।। </div>
						<div class="verse">ज्येष्ठः श्रेष्ठो यतः प्राणो न तु वागादयस्ततः ।।<br />प्राणात्मभाव एवोक्त आनन्तर्यार्थमेव तु ।। ३ ।। </div>
						<div class="verse">उपास्त्यन्तरमेवैतत्फलवत्तु विवक्षितम् ।।<br />न तूक्तशेषतैतस्या भिन्नोपास्तित्वकारणात् ।। ४ ।। </div>
						<div class="verse">मन्थकर्मणि ये मन्त्राः पञ्च ज्येष्ठादयः श्रुताः ।।<br />प्राणात्मवेदिनस्तेषां प्रयोगोऽत्रोपवर्ण्यते ।। ५ ।। </div>
						<div class="verse">पृथग्वा फलनिर्देशाद्यो ह वा इति पञ्चधा ।। <br />प्राणविद्या पृथङ्मन्थान्मन्थस्तु महिमार्थिनः ।। ६ ।। </div>
						<div class="verse">फलेऽन्यस्मिन्ननिर्दिष्टे वाक्यशेषगतं फलम् ।।<br />तस्मिन्सति हि सद्भावाद्वागादीनां न तं विना ।। ७ ।। </div>
						<div class="verse">शास्रेणोक्ता शरीरेऽस्मिन्वृत्तिः प्राणस्य जीवनम् ।।<br />पूर्वमाविशति प्राणो देहं पश्चाच्च मुञ्चति ।। ८ ।। </div>
						<div class="verse">ज्येष्ठः श्रेष्ठश्च सर्वेषां प्राणानामाश्रयो हि सः ।।<br />श्रेष्ठता वक्ष्यमाणेन ग्रन्थेनास्य विभाव्यते ।। ९ ।। </div>
						<div class="verse">अस्मिल्लोँके परस्मिंश्च वागेव न विहन्यते ।।<br />देहान्तरस्थान्प्राणांश्च नियुङ्के सा ततोऽधिका ।। १० ।। </div>
						<div class="verse">श्रुतान्मतात्तथोक्ताद्वा प्रमाणं दृष्टिरात्मनः ।।<br />चक्षुः प्रतिष्ठा ज्ञानानामात्मा तत्र प्रतिष्ठितः ।। ११ ।। </div>
						<div class="verse">वाग्घि संपद्यते श्रोत्रादश्रुतं न हि भाषते ।।<br />स्ववृत्तेः परवृत्तेश्च संपच्छ्रोत्रे प्रतिष्ठिता ।। १२ ।। </div>
						<div class="verse">मन आयतनं तत्र वागादीनां हि वृत्तयः ।।<br />स्थितास्तत्पूर्विकाश्चैव ध्यायतः साधनंं हि तत् ।। १३ ।। </div>
						<div class="verse">उपस्थेन्द्रियं प्रजातिः स्यात्तस्य जन्मैकहेतुतः ।।<br />न हि रेतो विना जन्म प्राणिनोऽत्र समीक्ष्यते ।। १४ ।। </div>
						<div class="verse">वृत्तीनां प्राणपूर्वत्वाद्व्यपदेशाच्च तत्कृतात् ।।<br />प्राणानां प्रथमः प्राणः स ह्यत्ताऽन्नं हि तस्य तत् ।। १५ ।। </div>
						<div class="verse">ते प्राणाः स्वगुणेरुक्तैर्वसिष्ठत्वादिलक्षणैः ।।<br />श्रेयानस्म्यहमेवेति विवदन्तः परस्परम् ।। १६ ।। </div>
						<div class="verse">निर्णयार्थाय ते ब्रह्म जग्मुरिन्द्रं प्रजापतिम् ।।<br />को नो वसिष्ठ इति तं पप्रच्छुर्निर्णयार्थिनः ।। १७ ।। </div>
						<div class="verse">यस्मिन्व इति वाक्येन वसिष्ठत्वस्य लक्षणम् ।।<br />प्राणेभ्यः प्राब्रवीद्ब्रह्म पक्षपातभयात्किल ।। १८ ।। </div>
						<div class="verse">जानन्नपि वसिष्ठादिगुणवत्त्वं यथार्थतः ।।<br />तथाऽपि नावदद्ब्रह्म स्वानुभूत्यवबुद्धये ।। १९ ।। </div>
						<div class="verse">उत्क्रान्तेऽन्यतमे यस्मिन्प्रत्येकमपसर्पणे ।।<br />पापीयो मन्यते लोको वसिष्ठो वः समीक्ष्यताम् ।। २० ।। </div>
						<div class="verse">अन्वयव्यतिरेकाभ्यां वसिष्ठत्वावबुद्धये ।।<br />उपास्यार्थपरीक्षायै प्रवृत्तैषा परा श्रुतिः ।। २१ ।। </div>
						<div class="verse">संहतानां क्रियासिद्धेः करणानां पृथक्पृथक् ।।<br />नैकैकस्य क्रियासिद्धिः शिबिकोद्वाहवत्ततः ।। २२ ।। </div>
						<div class="verse">प्राणप्राधान्यसिद्ध्यार्थं श्रुत्याऽऽख्यायिकच्छद्मना ।।<br />अन्वयव्यतिरेकाभ्यां न्यायो लौकिक उच्यते ।। २३ ।। </div>
						<div class="verse">यथा मूका विना वाचा यथाऽन्धाश्चक्षुषा विना ।।<br />इत्यादिवचसा प्राणे सति जीवनमुच्यते ।। २४ ।। </div>
						<div class="verse">उत्क्रान्तौ च प्रवेशे च ह्यलं दहः स्वकर्मणे ।।<br />वागादीनां न पातोऽस्य नापि चोत्थानमीक्ष्यते ।। २५ ।। </div>
						<div class="verse">उत्क्रान्ते प्राण एवास्माच्छरीरं पतति ध्रुवम् ।। <br />उत्तिष्ठति प्रविष्टे च प्राणः श्रेयांस्ततोऽन्यतः ।। २६ ।। </div>
						<div class="verse">मामृते जीवितुं यूयं यद्यशक्ताः स्थ सर्वदा ।।<br />प्रधानं तर्हि मां वित्त भवन्तश्चापराधिनः ।। २७ ।। </div>
						<div class="verse">करं बलिं प्रधानाय दत्त वागादयोऽचिरात् ।।<br />इत्युक्तास्ते तथेत्यूचुः सर्वस्वं ददते प्रभोः ।। २८ ।। </div>
						<div class="verse">त्वद्वसिष्ठतयैवाहं वाग्वसिष्ठेत्युदाहरत् ।।<br />इत्युक्त्वाऽन्येऽपि सर्वस्वं ददुर्वागादयः सुराः ।। २९ ।।</div>
						<div class="verse">किमन्नं मे बुभुक्षोः स्याद्वासो वा मे किमीर्यताम् ।।<br />इति प्राणवचः श्रुत्वा प्रत्यूचुः करणानि तम् ।। ३० ।। </div>
						<div class="verse">आ श्वभ्यो यदिदं किंचिदा कृमिभ्यश्च लक्ष्यते ।।<br />अन्नं तद्भवतः सर्वं वयं त्वच्छेषभोगिनः ।। ३१ ।। </div>
						<div class="verse">जीवः प्राणोऽत्र संसारी भोक्तेन्द्रियमनःपरः ।।<br />प्राणो ह्येतानि सर्वाणि भवतीति च लिङ्गतः ।। ३२ ।। </div>
						<div class="verse">तन्मया हीतरे प्राणास्तन्मूलास्तन्निबन्धनाः ।। ३३ ।।<br />एवंंविदे हि नानन्नं किंचिदस्तीति दर्शनात् ।।<br />फलं स्यात्प्राणसायुज्यं सर्वं तस्य हि भोजनम् ।। ३४ ।। </div>
						<div class="verse">भवत्यत्ता स सर्वस्य नान्नं भवति कस्यचित् ।।<br />केवलेऽवस्थितेऽत्तृत्वे मृत्युनाऽपि न गीर्यते ।। ३५ ।। </div>
						<div class="verse">अद्भिः परिदधत्येनमशिष्यन्त इति श्रुतेः ।।<br />विदधाति ह्यपां पानमपूर्वं शास्रलक्षणम् ।। ३६ ।।</div>
						<div class="verse">शास्रं मुख्यार्थमेव स्याद्विध्यर्थं यदि कल्प्यते ।।<br />युक्तः फलानुषङ्गोऽस्य वासोलाभो विधिर्यदि ।। ३७ ।। </div>
						<div class="verse">एके च शाखिनो व्यक्तं विधिरूपमधीयते ।।<br />मन्त्रेण प्राशनं चापामेकेषां शाखिनां मतम् ।। ३८ ।। </div>
						<div class="verse">अन्नदर्शनवच्चैके वासोदृष्टिं प्रचक्षते ।।<br />प्रायत्यार्थमपां पाने दृष्टेः प्रकरणादिह ।।<br />सर्वाभक्ष्यप्रसक्तिः स्याद्यदि कर्म विधित्स्यते ।। ३९ ।।</div>
					<div class="authorline">इति श्रीबृहदारण्यकोपनिषद्भाष्यवार्तिके षष्ठाध्यायस्य प्रथमं ब्राह्मणम् </div>	
				</div>
		<hr>
				<div class="section" type="brahmana" id="BRVS_C06_S02">
					<div class="sname">॥ द्वितीयं ब्रह्माणम्॥</div>
						<div class="verse">यन्न संभावितं पूर्वं वस्तुप्राधान्यहेतुतः ।।<br />वक्तुं तदत्र वक्तव्यं खिलकाण्डाधिकारतः ।। १ ।। </div>
						<div class="verse">सप्तमावसितावुक्तं मार्गप्रार्थनमग्नितः ।।<br />सुपथेति श्रुतं तत्र श्रुत्या मार्गविशेषणम् ।। २ ।। </div>
						<div class="verse">संभवे व्यभिचारे च विशेषणविशेष्ययोः ।।<br />दृष्टं विशेषणं लोके यथेहापि तथेक्ष्यताम् ।। ३ ।। </div>
						<div class="verse">मुपथेति ततो युक्तं संभवे भूयसां पथाम् ।।<br />विशेषणमतो वाच्याः पन्थानः कर्महेतवः ।। ४ ।। </div>
						<div class="verse">दक्षिणोदगधोमार्गा विहितप्रतिषिद्धयोः ।।<br />विपाकाः कर्मणोर्वाच्यास्तद्वैराग्यप्रसिद्धये ।। ५ ।। </div>
						<div class="verse">नाविरक्तस्य निःशेषसांसारिकपुमर्थतः ।। <br />प्रवृत्तिर्मुक्तये तस्माच्छ्रुत्या यत्नात्तदुच्यते ।। ६ ।। </div>
						<div class="verse">शक्नुवन्ति न कर्मणि सर्वकामसमापनम् ।।<br />निषेद्धुं वाऽखिलानर्थांस्तत्फलस्यातिफल्गुतः ।। ७ ।। </div>
						<div class="verse">न कर्म कारणं मुक्तेर्नाग्निर्गहज्वरापनुत् ।।<br />कर्मभ्यु जन्म नियतं जन्म चेन्निर्वृत्तिः कुतः ।। ८ ।। </div>
						<div class="verse">न कर्मणा कनीयस्ता महत्त्वं चान्तरात्मनः ।।<br />इति बाहुमिवोद्धृत्य वेदान्तैर्घोषणा कृता ।। ९  ।।</div>
						<div class="verse">न तत्र दक्षिणा यन्ति विद्ययैव तदाप्यते ।। <br />इति श्रीयाज्ञवल्क्येन मुक्तकण्ठमुदाहृतम् ।। १० ।। </div>
						<div class="verse">अतो मुक्तिं परीच्छद्भिरुत्पत्त्यादिविरोधिनीम् ।।<br />त्यकत्वा कर्माण्यथैकात्म्यज्ञानं सर्वात्मनाऽऽश्रयेत् ।। ११ ।। </div>
						<div class="verse">तमोन्तरायतो मुक्तेर्नान्तरायोऽपरोऽस्ति हि ।।<br />तमोहतिर्न कर्मभ्यो ज्ञानात्सा व्यञ्जकत्वतः ।। १२ ।। </div>
						<div class="verse">न तु त्वमेतयोर्वेत्थेत्युत्क्रान्त्यादिस्वलक्षणम् ।। <br />षड्वधं परिणामार्थमग्निहोत्राहुतीहयोः ।। १३ ।। </div>
						<div class="verse">इतिप्रश्नप्रतिवचस्ते वा इत्यादिकं जगौ ।।<br />लोकं प्रत्युत्थितं यावदग्निहोत्राद्दुतीहयोः ।। १४ ।। </div>
						<div class="verse">अपूर्वपरिणामोऽयमग्निहोत्राख्यकर्मणः ।।<br />उत्क्रान्त्यादिगिरेहोक्त आलोकोत्थानवाक्यतः ।। १५ ।। </div>
						<div class="verse">आहुत्योरग्निहोत्रस्य ह्यन्तरिक्षादिभेदतः ।।<br />आ लोकोत्थानतः श्रुत्या उक्ताऽपूर्वस्य विक्रिया ।। १६ ।। </div>
						<div class="verse">तदेवोक्तमिहाऽऽलम्व्य तदग्नीक्षणसिद्धये ।।<br />श्वेतकेतुरिति ग्रन्थः पर आरभ्यतेऽधुना ।। १७ ।। </div>
						<div class="verse">पञ्चाग्निविद्या यत्नेन वृद्धेनाब्राह्मणादपि ।।<br />हित्वा धनं च मानं च लब्धेत्युक्तिः स्तुतिर्धियः ।। १८ ।। </div>
						<div class="verse">परिणामो हि पाकेन पाकश्च न विनाऽग्निना ।।<br />दर्शनात्परिणामस्य पक्तासर्वत्र पावकः ।। १९ ।। </div>
						<div class="verse">समाप्ताशेषविद्यं हि समावर्त्य पिता सुतम् ।।<br />समाप्ताशेषविद्योऽसीत्येवमाहोत्ससर्ज च ।। २० ।। </div>
						<div class="verse">निकषोपलसंस्थेषु वेदवित्सु परीक्ष्यताम् ।।<br />विद्येयं यत्न्तो वत्स द्रढिम्ने मच्छ्रुतस्य च ।। २१ ।। </div>
						<div class="verse">प्रसिद्धाऽतीव विद्वत्ता पञ्चालब्राह्मणेषु हि ।।<br />तामेव परिषदं तस्मादाजगाम त्वरान्वितः ।। २२ ।। </div>
						<div class="verse">पञ्चालब्राह्मणाञ्जित्वा विद्योत्कर्षैकहेतुतः ।। <br />राजानमपि जेष्यामीत्याजगाम नृपं ततः ।। २३ ।। </div>
						<div class="verse">तं जिगीषुं समायान्तमुन्मार्गे संस्थितं द्विजम् ।।<br />सन्मार्गप्रतिपत्त्यर्थं राजोवाच स्वशास्रतः ।। २४ ।। </div>
						<div class="verse">आमन्त्रयामास च तं कुमारा इति बालवत् ।। <br />प्रतिशुश्राव सोऽप्युक्तो भो इत्युक्त्या गुरुं यथा ।। २५ ।। </div>
						<div class="verse">दर्पोत्सेकसमावेशान्नानुशिष्टोऽयमादरात् ।।<br />पित्रेतिजातसंदेहः पर्यपृच्छदतो नृपः ।। २६।। </div>
						<div class="verse">अनुशिष्टोऽसि किं पित्रा उताहो नेति भण्यताम् ।।<br />नानुशिष्टस्य जगति वृत्तमीदृक्समीक्ष्यते ।। २७ ।। </div>
						<div class="verse">बाढं पित्राऽनुशिष्टोऽस्मि किं न पश्यसि मज्जयम् ।। <br />त्वत्पण्डितेषु सर्वेषु पृच्छ मां यदि शङ्कसे ।। २८ ।। </div>
						<div class="verse">एवं राज्ञो यथोक्तोक्त्या ह्यभ्युपेतेऽनुशासने ।।<br />श्वेतकेतुमथाप्राक्षीप्रञ्च प्रश्नान्क्रमान्नृपः ।। २९ ।। </div>
						<div class="verse">अनुशिष्टोऽसि चेद्ब्रूहि तुल्येऽपि मरणे प्रजाः ।।<br />यथा विप्रतिपद्यन्त भिन्नवर्त्मप्रभेदतः ।। ३० ।। </div>
						<div class="verse">येन कर्मविशेषेण समानायां मृतौ प्रजाः ।।<br />अन्या अन्येन संयान्ति यथाऽन्येनापरास्तथा ।। ३१ ।। </div>
						<div class="verse">त्वयोक्तं न विवेदाहं नानुशिष्टिरिहास्ति मे ।।<br />वेत्थेह ता यथा भूय ावर्तन्ते प्रजा इति  ।। ३२ ।। </div>
						<div class="verse">यथा येन मृताः सत्यो हेतुनाऽनेन च प्रजाः ।।<br />तं वेत्थ स्विन्न वेत्युक्तो नेति होवाच तं पुनः ।। ३३ ।। </div>
						<div class="verse">प्रयद्भिरसकृद्भूतैर्महद्भिर्बहुभिः सदा ।।<br />नैवासौ पूर्यते लोको यथा वेत्थ तथाऽत्र किम् ।। ३४ ।। </div>
						<div class="verse">नेति होवाच पृष्टः सन्राजा पप्रच्छ तं पुनः ।।<br />हुतायामाहुतौ वेत्थ यतिथ्यां पुरुषाभिधाः ।। ३५ ।। </div>
						<div class="verse">आप एव समुत्थाय पुरुषाकृतयो हुताः ।।<br />प्रवदन्ति यथा वेत्थ तथाऽऽशु प्रतिपद्यताम् ।। ३६ ।। </div>
						<div class="verse">राजानं नेति होवाच नाहं वेद्मि त्वयोदितम् ।। <br />पर्यपृच्छदतो राजा शान्तदर्पं द्विजं पुनः ।। ३७ ।। </div>
						<div class="verse">पथस्त्वं देवयानस्य पितृयाणस्य वाऽञ्जसा ।।<br />वेत्थ प्रतिपदं किंवा न वेत्सीत्यभिधीयताम् ।। ३८ ।। </div>
						<div class="verse">प्रतिपद्वचनस्यार्थं  यत्कृत्वेत्यादराच्छ्रुतिः ।।<br />व्याचष्टे देवयानादिप्रतिपत्तौ क्रियैव सा ।। ३९ ।। </div>
						<div class="verse">स्वाभ्यूह इति मा शङ्कीर्यतो मार्गद्वयेऽपि नः ।।<br />ऋषेर्मन्त्रस्य श्रवणमस्ति तच्च विभाव्यते ।। ४० ।। </div>
						<div class="verse">द्वे सृती अशृणवं साक्षात्संबन्धिन्यौ दिवौकसाम् ।।<br />पितृणां चापि मर्त्यानां मार्गौ तावधिकारतः ।। ४१ ।। </div>
						<div class="verse">ताभ्यां सर्वमिदं गच्छद्यथाकर्म यथाश्रुतम् ।।<br />समेति मध्ये भोगाय रोदस्योः कर्मणो जगत् ।। ४२ ।। </div>
						<div class="verse">त्वदुक्तात्प्रश्नगणतो न वेद्म्येकमपीरितम् ।।<br />प्रश्नं मा मामतः प्राक्षीरित्युक्त्वाऽवाक्शिरा ह्यभूत् ।। ४३ ।। </div>
						<div class="verse">निर्धूताशेषकलुषं शान्तदर्पं समीक्ष्य तत् ।।<br />वसत्याऽऽमन्त्रयांचक्र उष्यतामिति पार्थिवः ।। ४४ ।। </div>
						<div class="verse">ह्रीतो रोषाच्च तद्वाक्यं वसत्यर्थमुदीरितम् ।।<br />अनादृत्य प्रदुद्राव यत्राऽऽस्ते गौतमः पिता ।। ४५ ।। </div>
						<div class="verse">प्राप्याथ पितरं रोषात्साभ्यसूयं निराह सः ।।<br />इति वावेति वचनं पूर्वोत्तरविरोधतः ।। ४६ ।। </div>
						<div class="verse">इतीत्युक्तपरामर्शो वाकोवाक्यं नृपेरितम् ।।<br />अप्रात्यक्ष्यात्किलेत्युक्तिरनुमानाद्धि तद्गतिः ।। ४७ ।। </div>
						<div class="verse">नृपोक्त्यभिभवाल्लिङ्गाद्वञ्चितोऽस्मीति लिङ्ग्यते ।।<br />यथावदनुशिष्टस्य नाभिभूतिर्यतोऽन्यतः ।। ४८ ।। </div>
						<div class="verse">तं मामननुशिष्यैव किमित्युक्तं त्वया पुरा ।। <br />अनुशिष्टोऽसि पुत्रेति वञ्चितोऽस्मीत्यतो मतिः ।। ४९ ।। </div>
						<div class="verse">कथं त्वं नानुशिष्टोऽसि ब्रूहि तत्कारणं मम ।।<br />पञ्च मामित्यतोऽवोचद्यथा ह्यननुशासनम् ।। ५० ।। </div>
						<div class="verse">प्रश्नास्ते कतमे वत्स यांस्त्वं न ज्ञातवानसि ।।<br />प्रश्नप्रतीकानवदत्पृष्टः पित्रा समासतः ।। ५१ ।।</div>
						<div class="verse">व्राह्मणज्ञानतोऽन्यत्र विद्यां पप्रच्छ भूमिपः ।।<br />न हि व्राह्मणविज्ञाने किंचिदस्ति त्वयाऽगतम् ।। ५२ ।। </div>
						<div class="verse">इत्येतद्धृदये कृत्वा तथा न इति सोऽवदत् ।।<br />मा शङ्किष्ठास्ततो मां त्वं नोक्तं सर्वं ममेति हि ।। ५३ ।। </div>
						<div class="verse">प्रेहि तत्र गमिष्यावस्ताद्विद्यालब्धिसिद्ध<br />ब्रह्मचर्यं च वत्स्याव आवां तत्र नृपे गतौ ।। ५४ ।। </div>
						<div class="verse">यातु तत्र भवानेव नाहं तं गन्तुमुत्सहे ।।<br />इत्युक्तः सूनुना ह्रीतः स्वयमेव जगाम तम् ।। ५५ ।।</div>
						<div class="verse">ससंभ्रमः स चोत्थाय तस्मा आसनमाहरत् ।।<br />अप आहारयांचक्र अर्घ्यपाद्यार्थसिद्धये ।। ५६ ।। </div>
						<div class="verse">सत्कृत्य च यथाशास्रं राजाऽथ तमुवाच ह ।। <br />वरं कामं प्रयच्छामो यः कामो वाञ्छितस्त्वया ।। ५७ ।। </div>
						<div class="verse">ऋषिराहाथ राजानं कामितार्थस्य सिद्धये ।। <br />प्रतिज्ञातो वरस्तावद्भवताऽप्रार्थितोऽपि सन् ।। ५८ ।। </div>
						<div class="verse">अस्तु सत्यप्रतिज्ञोऽत्र प्रतिज्ञातं त्वयेह यत् ।।<br />देहि प्रश्नात्मिकां वाचं यां मत्सूनोरभाषथाः ।। ५९ ।।</div>
						<div class="verse">राजाऽपि तमुवाचाथ दैवेष्विति परं वचः ।।<br />दैवेप्वयं वरः सिद्धो मानुपाणां वरं वृणु ।। ६० ।। </div>
						<div class="verse">न हि मानुषतो दैवः प्रार्थनीयो विजानता ।।<br />मानुषस्तूचितो दातुमादातुं मानुषाद्वरः ।। ६१ ।।</div>
						<div class="verse">ममाप्यस्त्येव तत्सर्वं यद्यद्दित्ससि मानुषम् ।।<br />विज्ञायते मयैवाऽऽदौ भवताऽपि प्रमान्तरात् ।। ६२ ।। </div>
						<div class="verse">न च तत्प्रार्यनीयं मे भूरि यद्विद्यते मम ।।<br />तस्माद्दैवो वरो मह्यं दीयतां नास्त्यसौ मम ।। ६३ ।। </div>
						<div class="verse">बहोरनन्तापर्यन्तदैववित्तस्य लोभतः ।।<br />मा भूरभ्यवदान्यस्त्वं दाता भूत्वेह नः प्रति ।। ६४ ।। </div>
						<div class="verse">दैवं वरं न संदातुं प्रत्याख्यातुं च तं द्विजम् ।।<br />इति दुःखित्वमापन्नस्तीर्थेनेच्छेत्युवाच तम् ।। ६५ ।। </div>
						<div class="verse">तीर्थेन विद्या देयेति नातीर्थेनेति चाऽऽगमः ।।<br />यतोऽतस्तीर्थसृत्यैव मत्तो विद्यां त्वमाप्नुहि ।। ६६ ।। </div>
						<div class="verse">शास्रार्थं स्मारितः सोऽथ राज्ञोपैमीत्यथोचिवान् ।।<br />वाचैव ह्यवरान्पूर्व उपयन्ति यतस्ततः ।। ६७ ।। </div>
						<div class="verse">स होपायनकीर्त्यैव ब्रह्मचर्यमुवास ह ।।<br />उपैमीति हि संकीर्तेर्नान्यात्किंचिच्चकार सः ।। ६८ ।।  </div>
						<div class="verse">सापराधं स्वमात्मानं राजा परिहरन्नथ ।।<br />क्षमयामास तमृषिं तथा न इतिवाक्यतः ।। ६९ ।। </div>
						<div class="verse">मानोऽपराधिनो मंस्थास्तव पूर्वे पितामहाः ।।<br />नामन्यन्त यथा तद्वद्भवानप्यपराधिनः ।। ७० ।। </div>
						<div class="verse">त्वत्संप्रदानतः पूर्वं विद्येयं हि कदाचन ।।<br />नोवास ब्राह्मणे साध्वी साक्षादपि बृहस्पतौ ।। ७१ ।। </div>
						<div class="verse">एवं गुप्तामपि तु तां वक्ष्याम्येवाहमञ्जसा ।।<br />प्रत्याख्यातुं समर्थः को ब्रुवन्तं ब्राह्मणं नृपः ।। ७२ ।। </div>
						<div class="verse">असाविति क्रमोऽभेदि कस्माद्धेतोरितीर्यताम् ।।<br />प्रश्नस्येह चतुर्थस्य प्राधान्याद्भिद्यते क्रमः ।। ७३ ।। </div>
						<div class="verse">उत्पत्तेस्तदधीनत्वाज्जन्मायत्ता स्थितिस्तथा ।।<br />स्थित्यपाये प्रयाणं च श्रुत्याऽभेदि क्रमस्ततः ।। ७४ ।। </div>
						<div class="verse">दूरतोऽमुष्य लोकस्य स्यादसाविति गीरियम् ।।<br />समिद्धूमादिभी रूपैर्लोक्यते लोकगीरपि ।। ७५ ।। </div>
						<div class="verse">वैशब्दः स्मरणाय स्यादग्निस्तत्परिणामतः ।।<br />यत आहवनीयोऽग्निर्द्युलोकात्मतया स्थितः ।। ७६ ।। </div>
						<div class="verse">अपूर्वपरिणामोऽयमग्निहोत्राख्यकर्मणः ।।<br />द्युलोकोपक्रमो ज्ञेयो यावत्पुरुषसंभवः ।। ७७ ।। </div>
						<div class="verse">आहुत्योरग्निहोत्रस्य या विभूतिः पुरोदिता ।।<br />सैवेह दृष्टिविध्यर्थं श्रुत्या व्याख्यायतेऽञ्जसा ।। ७८ ।। </div>
						<div class="verse">अध्यात्मे चाधियज्ञे च ह्यधिलोकाधिदैवयोः ।।<br />श्रुतिराहवनीयादेर्व्याचष्टे विस्तृतिं स्फुटाम् ।। ७९ ।। </div>
						<div class="verse">लोक आहवनीयोऽग्निरसाविति विचिन्तयेत् ।।<br />आदित्यादिष्वपि तथा समिदादिसमीक्षणम् ।। ८० ।। </div>
						<div class="verse">समिन्धनात्समिद्भानू रश्मयो धूम इत्यपि ।। <br />समिन्निर्गमसामान्यादर्चिरहस्तथैव च ।। ८१ ।। </div>
						<div class="verse">शान्तत्वाच्च दिशोऽङ्गाराः समिद्धि परिणामतः ।।<br />अर्चिरङ्गारभावस्य यथैवं भानुहेतुकाः ।।<br />रश्मयश्च दिशश्चैता आदित्यसमिदाश्रयाः ।। ८२ ।। </div>
						<div class="verse">अवान्तरदिशस्तद्वद्विक्षिप्तत्वैकहेतुतः ।।<br />विस्फुलिङ्गा इति ज्ञेयास्तस्मिन्नग्नौ यथोदिते ।। ८३ ।। </div>
						<div class="verse">त्रयस्त्रिंसच्च ये देवाः स्युस्तेऽध्यात्मादिभूमिगाः ।।<br />होतारस्तत्र तत्र स्युः कर्मज्ञानानुरोधतः ।। ८४ ।। </div>
						<div class="verse">ऋत्विग्रूपेण ते ह्यासन्यथा प्राकृतकर्मणि ।।<br />होतारः परिणामेषु तथैवोत्तरभूमिषु ।। ८५ ।। </div>
						<div class="verse">आहुत्योः परिणामोऽयमूर्ग्रसोऽपूर्वमित्यपि ।।<br />तस्य श्रद्धैकहेतुत्वाच्छ्रद्धा नामेति कीर्त्यते ।। ८६ ।। </div>
						<div class="verse">तस्याश्चाप्याहुतेः सोमो राजा संभवतीति च ।।<br />तस्याभिवृद्धिः संभूतिर्न त्वभूतजनिर्यतः ।। ८७ ।। </div>
						<div class="verse">द्यौरग्निः समिदादित्यः श्रद्धा तस्मिन्हि हूयते ।। <br />सूर्ये समिधि दीप्तायां श्रद्धां जुह्वति देवताः ।। ८८ ।। </div>
						<div class="verse">श्रयतेः श्रद्दधातेर्वा श्रद्धेत्याहुर्विपाश्चितः ।। ८९ ।। <br />श्चयणाद्धारणाच्चाऽऽपः श्रद्धाह्वाः कारणात्मिकाः ।। <br />भूत्वाऽऽप इति लिङ्गाच्च आपः श्रद्धाभिधास्ततः ।। ९० ।। </div>
						<div class="verse">आकृष्टं रश्मिभिस्तोयमादित्ये प्रतितिष्ठति ।।<br />तस्मादादित्यगः सोमः क्षीण आप्यायते पुनः ।। ९१ ।। </div>
						<div class="verse">परिणामो ह्यपां सोमः शीतांशुस्तेन सोऽम्मयः ।।<br />श्रद्धाहुतेर्हि सोमस्य संभवः शास्र उच्यते ।। ९२ ।। </div>
						<div class="verse">अङ्गाराश्चन्द्रमास्तस्मिन्हुतेऽग्नौ सोमसंभवः ।।<br />सोमचन्द्रमसोरेवं भेदः शास्त्रेण दर्शितः ।। ९३ ।। </div>
						<div class="verse">चन्द्रमा मण्डलं स्वच्छं चन्द्रकेण मितो हि सः ।।<br />सोमस्तु मण्डले श्वेतो वर्धते ह्रसते च यः ।। ९४ ।। </div>
						<div class="verse">चन्द्रमाः पर आदित्यादर्वाक्सोमः श्रुतेर्मतः ।।<br />आदित्याच्चन्द्रमित्याह नैते संवत्सरं तथा ।। ९५ ।। </div>
						<div class="verse">सोमचन्दमसोस्तस्माद्भेदः समवगम्यते ।।<br />देशाभेदादभिन्नौ तावेष सोम इति श्रुतेः ।। ९६ ।। </div>
						<div class="verse">भिन्नौ च धर्मभेदेन तस्मादुभयथा श्रुतिः ।।<br />पर्जन्योऽग्निरिति ज्ञेयः समित्संवत्सरः स्मृतः ।। ९७ ।। </div>
						<div class="verse">संवत्सरे समिद्धे हि पर्जन्यस्य समेधनात् ।।<br />धूमोऽभ्राणीति सादृश्याद्विद्युदर्चिस्तथैव च ।। ९८ ।। </div>
						<div class="verse">शान्तिवर्तुलतोऽङ्गाराः पर्जन्यशिखिनोऽशनिः ।।<br />विक्षिप्तत्वैकसामान्यात्स्फुलिङ्गाः स्तनयित्नवः ।। ९९ ।। </div>
						<div class="verse">सोमं जुह्वति तत्राग्नौ देवाश्चात्रोदिताः पुरा ।।<br />वृष्टेश्च संभवस्तस्माल्लोकेऽस्मिन्साऽपि द्दूयते ।। १०० ।। </div>
						<div class="verse">लोकोऽयमग्निर्विज्ञेयः पृथिवी समिदुच्यते ।।<br />पृथिव्या हि समिद्धोऽयं समित्तेन क्षितिर्मता ।। १०१ ।। </div>
						<div class="verse">अग्निर्धूमस्तदुत्थानाद्रात्रिरर्चिस्तथैव च ।।<br />रात्रिमाहुः क्षितिच्छायामङ्गाराश्चन्द्रमास्तथा ।। १०२ ।। </div>
						<div class="verse">शान्तत्ववर्तुलत्वाभ्यां विस्फुलिङ्गसमत्वतः ।।<br />नक्षत्राणि स्फुलिङ्गाः स्युस्तस्मिन्नित्यादि पूर्ववत् ।। १०३ ।। </div>
						<div class="verse">अन्नस्य संभवस्तस्मात्पुमग्नौ तच्च हूयते ।।<br />पुरुषोऽग्निरिति ध्येयो व्यात्तं तस्य समित्स्मृता ।। १०४ ।। </div>
						<div class="verse">व्यात्ते मुखे हि तद्दीप्तिर्धूमः प्राणो मुखोत्थितेः ।। <br />पुंदीप्तेर्वाङ्निमित्तत्वादर्चिर्वाक्तेन भण्यते ।। १०५ ।। </div>
						<div class="verse">स्थितेरङ्गारवच्चक्षुरङ्गाराः श्रोत्रमेव च ।।<br />विस्फुलिङ्गा इति ज्ञेयं तस्य विक्षेपसंस्थितेः ।। १०६ ।। </div>
						<div class="verse">अन्नं जुहति तत्राग्नौ संभवो रेतसस्ततः ।।<br />योषिदग्निरिति ज्ञेया उपस्थश्च समित्तथा ।। १०७ ।। </div>
						<div class="verse">तदुपस्थेन संदीप्तेर्धूमो लोमानि साम्यतः ।। <br />अर्चिर्वर्णसमानत्वाद्योनिरर्चिर्भवेत्ततः ।। १०८ ।। </div>
						<div class="verse">अन्तः करोति यत्कामी तेऽङ्गारास्तत्समानतः ।।<br />विस्फुलिङ्गः सुखलवाः क्षणिकत्वैकहेतुतः ।। १०९ ।। </div>
						<div class="verse">रेतो जुह्वति तत्राग्नौ देवाश्चेन्द्रियरूपिणः ।।<br />पञ्चम्या आहुतेस्तस्याः पुरुषः संभवत्ययम् ।। ११० ।। </div>
						<div class="verse">यथोक्तवर्त्मना ह्यापः प्राप्तः पुंस्परिणामताम् ।।<br />पाकजः परिणामोऽयमेवं पञ्चभिरग्निभिः ।। १११ ।। </div>
						<div class="verse">तस्मादापः सूक्ष्मभावाः स्थूलतां यान्ति पाकतः ।।<br />अग्निभिः पञ्चभिः पक्वाः पुरुषाख्या भवन्ति हि ।। ११२ ।। </div>
						<div class="verse">तस्मान्मृतं प्रियं बन्धुं हरन्त्यग्नय ऋत्विजः ।। ११३ ।। <br />यथैवाऽऽहवनीयाग्नेः प्रसिद्धं समिदादिकम् ।।<br />श्यशानाग्नेस्तथैवैतत्सर्वं ज्ञेयं न कल्प्यते ।। ११४ ।। </div>
						<div class="verse">अन्त्यसंस्कारसिद्ध्यर्थं तस्मिन्नग्नौ यथोदिते ।।<br />ऋत्विजो जुह्वति नरमन्त्याहुत्यै विधानतः ।।<br />आहुतेर्जायते तस्याः पुमान्भास्वररूपभृत् ।। ११५ ।। </div>
						<div class="verse">राजसं तामसं रूपमितो ह्यन्यत्र वक्ष्यते ।। ११६ ।। <br />इतोऽग्निभ्योऽग्निमेवायं स्वां योनिं प्रतिपत्स्यते ।।<br />इति लोके समाचारादग्निभ्यः संभवस्ततः ।। ११७ ।। </div>
						<div class="verse">पञ्चम्यामाहुतावेवं पुनांम्नो जन्म कीर्तितम् ।।<br />गतिस्तस्याथ वक्तव्या उदग्दक्षिणभेदतः ।। ११८ ।। </div>
						<div class="verse">ते य एतद्यथाजातं ज्ञानं पञ्चाग्निसंश्रयम् ।।<br />विदुरर्चिः समायान्ति बहूक्तेश्च द्विजातयः ।। ११९ ।। </div>
						<div class="verse">उत्पत्तिसंस्थितिलया यथोक्ताग्न्येकहेतवः ।।<br />इत्थं ये विदुरर्चिस्ते संभवन्त्यात्मभाविताः ।। १२० ।। </div>
						<div class="verse">इष्टापूर्तकृतो ये वै ग्रामस्थेभ्यश्च ये परे ।।<br />अरण्य इति गृह्यन्त इतरेषां पृथग्ग्रहात् ।। १२१ ।।</div>
						<div class="verse">यज्ञदानतपांसीह गृहस्थ इव तापसे ।।<br />गृहस्थाचार्यवासाच्च न ग्रहो ब्रह्मचारिणाम् ।। १२२ ।। </div>
						<div class="verse">नारण्यस्था न च ग्राम्या अपेक्षन्तेऽत्र विद्यया ।।<br />सामान्यवचसोपात्तेर्न विशेषपरिग्रहः ।। १२३ ।। </div>
						<div class="verse">सश्रद्धस्यापि सत्यस्य यद्यप्यन्यत्र संभवः ।।<br />तथाऽपि यतयो ग्राह्य अरण्येन विशेषणात् ।। १२४ ।। </div>
						<div class="verse">ते य एवं विदुरिति यदि वा गृहिणां ग्रहः ।।<br />अग्निसंबन्धतो न्याय्यो वनस्थस्यापि संभवात् ।। १२५ ।। </div>
						<div class="verse">न चाग्निहोत्रशेषत्वमुक्तदृष्टेरिहेष्यते ।।<br />सामान्येन ग्रहात्तस्याः पञ्चाग्निरितिलिङ्गतः ।। १२६ ।। </div>
						<div class="verse">त्रिलोकीसाधनत्यागान्नापि संन्यासिनो ग्रहः ।।<br />दैवी विद्या हि वित्तं स्याद्वित्ताच्च व्युत्थितिर्यतः ।। १२७ ।। </div>
						<div class="verse">प्रजया किं करिष्याम आक्षेपो ब्रह्मवेदनात् ।। १२८ ।। <br />पञ्चाग्निज्ञानवद्भाव्या गतिरपत्र सर्वदा ।।<br />यतोऽतो गतिरप्युक्ता नान्यथा तदुदीरणम् ।। १२९ ।। </div>
						<div class="verse">देवतोपासनस्येह प्रकृतत्वात्तथा गतेः ।।<br />अर्चिःशब्देन तेनेह देवतैवात्र गृह्यते ।। १३० ।। </div>
						<div class="verse">अर्चिर्देवतयैकत्वं प्राप्याहर्देतैकताम् ।।<br />संभवन्तीति सर्वत्र संबन्धोऽत्रानुषज्यते ।। १३१ ।। </div>
						<div class="verse">गृह्यते देवता नो चेदर्चिरादिगिरा तदा ।।<br />असंभवोऽन्यत्र मृतेरित्यपार्था गतिश्रुतिः ।। १३२ ।। </div>
						<div class="verse">यत्तूदगयनापेक्षा भीष्मस्य श्रूयते स्मृतौ ।।<br />सत्यवादित्वसिद्ध्यर्थं शंतनोस्तदपीक्ष्यताम् ।। १३३ ।। </div>
						<div class="verse">अन्यथा कृतनाशः स्यादकृताभ्यागमस्तथा ।।<br />देवताग्रहणात्तस्माद्देवतैवार्चिरुचते ।। १३४ ।। </div>
						<div class="verse">तस्मादेवंविदो धीरा अर्चिराद्यभिमानिनीम् ।।<br />क्रमेण देवतां यात्वा वैरिञ्चं यान्ति तत्पदम् ।। १३५ ।। </div>
						<div class="verse">श्रद्दधानास्तपस्यन्तः सत्यं ब्रह्म समाहिताः ।।<br />उपासते बहिर्ग्रामादर्चिस्ते संभवन्त्यतः ।। १३६ ।। </div>
						<div class="verse">ब्रह्मणः स्थानमायान्ति यद्वा स्वाश्रमकर्मभिः ।।<br />संन्यासाद्ब्रह्मणः स्थानं तथाच स्मृतिशासनम् ।। १३७ ।। </div>
						<div class="verse">ततोऽहर्देवतां यान्ति शुक्लपक्षं ततः क्रमात् ।।<br />षण्मासांश्च ततो यान्ति ह्युत्तरायणलक्षणान् ।। १३८ ।। </div>
						<div class="verse">देवतां च ततो यान्ति देवलोकाभिमानिनीम् ।।<br />तत आदित्यमायान्ति वैद्युतं चापि भास्करात् ।। १३९ ।।</div>
						<div class="verse">ब्रह्मणा मनसा सृष्टो मानसः पुरुषस्ततः ।।<br />ब्रह्मलोकान्स नयति सोऽप्यभ्येत्याथ वैद्युतान् ।। १४० ।। </div>
						<div class="verse">ते तेषु ब्रह्मलोकेषु दीप्यमानाः पराः समाः ।।<br />ब्राह्ममानाः समा ग्राह्या ब्रह्मलोकेषु तच्छ्रुतेः ।। १४१ ।। </div>
						<div class="verse">सार्ष्टिसालोक्यसायुज्यव्यपेक्षा बहुगीरियम् ।।<br />समष्टिव्यष्टिभेदं वा व्यपेक्ष्य बहुवागियम् ।। १४२ ।। </div>
						<div class="verse">आवृत्तिर्न पुनस्तेषां यावदाभूतसंप्लवम् ।। <br />आभूतसंप्लवस्थानममृतत्वं हि भाष्यते ।। १४३ ।। </div>
						<div class="verse">ऐकात्म्यधीसमुत्पत्तेर्थदि वा ब्रह्मलोकतः ।। <br />मुच्यन्ते न निवर्तन्ते यथा धूमादिमार्गगाः ।। १४४ ।। </div>
						<div class="verse">इमं मानवमावर्तमित्याद्यस्य विशेषणात् ।।<br />अत्रैव कल्पेऽनावृत्तिर्न त्वन्येष्वनिवारणात् ।। १४५ ।। </div>
						<div class="verse">देवयानः समासेन पन्था यत्नात्प्रपञ्चितः ।।<br />व्याख्याऽथ पितृयाणस्य सम्यगारभ्यतेऽधुना ।। १४६ ।। </div>
						<div class="verse">देवादिज्ञानहीनेन येऽथ यज्ञेन सद्द्विजाः ।।<br />लोकाञ्जयन्ति दानेन सद्देशादिमता तथा ।। १४७ ।। </div>
						<div class="verse">निःशेषकल्मषध्वंसितपसा वाऽविपश्चितः ।।<br />मृतास्ते धूममायान्ति धूमाद्रात्रिं तमस्विनः ।। १४८ ।। </div>
						<div class="verse">रात्रेरपरपक्षं चदक्षिणायनदेवताम् ।।<br />मासेभ्यः पितृलोकं हि पितरो यत्र शेरते ।।<br />पितृलोकाच्च ते चन्द्रं यान्त्यन्नं तद्दिवौकसाम् ।। १४९ ।। </div>
						<div class="verse">चन्द्रं प्राप्यान्नभावं च ते यतस्तत्र संस्थिताः ।।<br />असकृद्भक्षयन्त्येतानाप्याय्याऽऽप्याय्य सोमवत् ।। १५० ।। </div>
						<div class="verse">पक्षे शुक्ले तमाप्याय्य कृष्णे तं भक्षन्त्यथ ।। १५१ ।। <br />भोगसाधनभावाश्च भक्षयन्तीति भण्यते ।।<br />न त्वभ्यवहृतिर्न्याय्या वेदवर्त्मनि तिष्ठिताम् ।। १५२ ।। </div>
						<div class="verse">यदा तूपचितं कर्म पर्यवस्यति भोगतः ।। <br />तेषामथैतमध्वानमावर्तन्ते यथागतम् ।। १५३ ।। </div>
						<div class="verse">आकाशमनुनिष्पद्य वायुमायान्त्यभोगिनः ।।<br />वायोर्वृष्टिमवाप्याथ वृष्टेश्च पृथिवीं ततः ।।<br />अन्नभावं पृथिव्याऽतस्ते समायान्ति भूमिगाः ।। १५४ ।। </div>
						<div class="verse">घटीयन्त्रवदश्रान्ता एवमेव पुनः पुनः ।।<br />परिवर्तन्ति संसारे कर्मवायुसमीरिताः ।। १५५ ।। </div>
						<div class="verse">दक्षिणस्य पथो व्याख्या यथावदनुवर्णिता ।। १५६ ।।<br />यथोक्तलक्षणौ ये तु पन्थानावुत्तरेतारौ ।।<br />न विदुस्ते भवन्तीह कीटाद्या दुःखभोगिनः ।। १५७ ।। </div>
						<div class="verse">नाऽऽद्रियन्त इदं ज्ञानमुदङ्भार्गाप्तिसाधनम् ।।<br />कर्म वा पितृयाणाप्तौ ते कीटाद्यामियुर्गतिम् ।। १५८ ।। </div>
						<div class="verse">गोमयाद्युद्भवाः कीटाः पतङ्गाः शलभास्त्था ।।<br />दंशाश्च मशकाश्चैव दन्दशूकाः सपन्नगाः ।। १५९ ।। </div>
						<div class="verse">यतिथ्यामिति यः प्रश्नः स पुंजन्मोक्तितो गतः ।। <br />तदनन्तरमेवोक्ता व्यावृत्तिश्च पथोर्द्वयोः ।। १६० ।। </div>
						<div class="verse">आकाशाद्यभिसंभूत्या पुनरावर्तनं गतम् ।। <br />देवयानं च यत्कृत्वा पितृयाणं च लभ्यते ।। १६१ ।। </div>
						<div class="verse">साधनं तदपीहोक्तं ज्ञानकर्मस्वलक्षणम् ।।<br />लोकस्यापूरणे हेतुः समाप्तावुदितः स्फुटः ।। १६२ ।। </div>
						<div class="verse">कीटादीनामगमनाद्गतानां चाऽऽगतेस्तथा ।।<br />एवं पञ्चापि निर्णीताः प्रश्ना ये प्राक्प्रचोदिताः ।। १६३ ।। </div>			
					<div class="authorline">इति श्रीबृहदारण्यकोपनिषद्भाष्यवार्तिके षष्ठाध्यायस्य द्वितीयं ब्राह्मणम् </div>
				</div>
		<hr>
				<div class="section" type="brahmana" id="BRVS_C06_S03">
					<div class="sname">॥ तृतीयं ब्राह्मणम्  ॥</div>
						<div class="verse">वित्तं विना न सिद्धिः स्याद्दृष्टादृष्टार्थकर्मणः ।।<br />यतोऽतः कर्म सन्थाख्यं तादर्थ्येनाभीधीयते ।। १ ।। </div>
						<div class="verse">पितुर्लोक्यो यथा पुत्रः कर्मणेहोपजायते ।।<br />तादृक्पुत्रार्थिनः कर्म त्वेषामित्यादिनोच्यते ।। २ ।। </div>
						<div class="verse">यः स्यात्कामग्रहग्रस्तो वित्तापत्योद्भवं प्रति ।।<br />तं प्रत्येवेति विज्ञेयं कर्मेदं न त्वकामिनम् ।। ३ ।। </div>
						<div class="verse">प्राप्नुयां समुहद्वित्तमिति यः कामयेत ह ।।<br />इत्युक्त्याऽवाप्तावित्तस्य नेदं कर्मेति गम्यते ।। ४ ।। </div>
						<div class="verse">महत्त्वमात्मनोऽत्यर्थं यो वा कामयते गृही ।।<br />महत्ता न विना वित्तं कर्मातो वित्तसिद्धये ।। ५ ।। </div>
						<div class="verse">कालो विधीयते चास्य मन्थाख्यस्येह कर्मणः ।।<br />श्रुत्योदगयनाद्युक्त्या कर्मसिद्ध्यै प्रयत्नतः ।। ६ ।। </div>
						<div class="verse">प्रार्थनीयः पुरा कालो विशुद्धिश्चाऽऽत्मनस्ततः ।। <br />द्रव्याण्योषधयश्चैव देशश्च तदनन्तरम् ।। ७ ।। </div>
						<div class="verse">कालादीनां गुणानां च कर्मण्यस्मिन्समुच्चयः ।।<br />न विक्ल्पः समृद्धिः स्यात्कर्मणोऽस्य समुच्चितौ ।। ८ ।। </div>
						<div class="verse">कर्मणश्चास्य निष्पत्तौ विद्वत्ताऽपि समश्रिता ।। <br />यतोऽतः सूत्रितं नेदं सूत्रकृद्भिर्यथोदितम् ।। ९ ।। </div>
						<div class="verse">यो ह वै ज्येष्ठमित्युक्त्या विद्वत्ता या पुरोदिता ।।<br />तस्यां सत्यामिदं कर्म ज्येष्ठायेत्यादिलिङ्गतः ।। १० ।। </div>
						<div class="verse">भूमिशय्या पयःपानं ब्रह्मचर्यं च वाग्यमः ।।<br />उपसद्व्रतमेत्स्यादमावास्येति लिङ्गतः ।। ११ ।। </div>
						<div class="verse">अग्निमित्येकवचनात्तथैवोल्लेखनादितः ।।<br />न मुख्योपसदामत्र संभवोऽस्तीति गम्यते ।। १२ ।। </div>
						<div class="verse">ताम्रं नौदुम्बरं ग्राह्यमिध्मैस्तस्य विरोधतः ।। <br />वानस्पत्यमतो ग्राह्यं कर्मण्यौदुम्बरं श्रुतौ ।। १३ ।। </div>
						<div class="verse">ग्राम्याणि दश धान्यानि फलपुष्पाणि सर्वतः ।।<br />अप्रमादकाणीह भक्ष्यमेध्यानि यानि च ।। १४ ।। </div>
						<div class="verse">दशेति नियमार्थं स्यान्न ततोऽन्यनिषेधने ।।<br />भूरिदोषोपदुष्टत्वात्परिसंख्याविधेरिति ।। १५ ।। </div>
						<div class="verse">कंसाद्याकारसिद्ध्यर्थं कंसाद्युक्तिरिहोच्यते ।।<br />तण्डुलान्फलपुष्पाणि पष्ट्वा पात्रे निधापयेत् ।। १६ ।। </div>
						<div class="verse">दध्ना च मधुना पिष्टं सम्यगालोड्य पात्रगम् ।।<br />स्थापयेत्कृतरक्षं सच्छुचौ देशे प्रयत्नतः ।। १७ ।। </div>
						<div class="verse">परीत्यादिगिरा चात्र देशसंस्कार उच्यते ।।<br />संस्कृते भूप्रदेशेऽथ ह्यग्निं संस्थापयेद्गृही ।। १८ ।। </div>
						<div class="verse">लेपनादि च कर्तव्यं कृतपूर्वेऽपि तद्विधेः ।।<br />इति कातीयवचनमदृष्टार्थत्वकारणात् ।। १९ ।। </div>
						<div class="verse">पाकयज्ञविधानेन संस्कृत्याऽऽज्यं यथाविधि ।। <br />पुंसा हस्तादिनर्क्षेण मन्थमानीय सिद्धये ।। २० ।। </div>
						<div class="verse">खजकेनैकधीकृ्त्य मन्थद्रव्यमतः परम् ।।<br />आवापस्थान आज्यस्य हुत्वा नित्याहुतीस्ततः ।। २१ ।।</div>
						<div class="verse">यावन्त इत्युपक्रम्य मन्त्रैराज्यं यथाक्रमम् ।।<br />हुत्वा हुत्वा च मन्थेऽथ संस्रवं प्रक्षिपेन्मुहुः ।। २२ ।। </div>
						<div class="verse">स्वाहाकारावसानाः स्युर्मन्त्राः सर्वे यथोदिताः ।। २३ ।।<br />मन्त्रद्वयेन ज्येष्ठादौ होमः कार्यो विजानता ।।<br />अग्न्यादावेकशः कार्यो यावन्मन्थावमर्शनम् ।। २४ ।। </div>
						<div class="verse">अथ स्विष्टकृदन्तेऽस्मिन्होमानन्तरमेव तत् ।।<br />द्वितीयेन मथाऽऽलोड्य ह्यथाभिमृशति पाणिना ।। २५ ।। </div>
						<div class="verse">भ्रमसीत्यादिना मन्थं स्मरंस्तद्देवतां हृदा ।।<br />भ्रमसि प्राणभूतस्त्वं न ह्येकत्रावतिष्ठमे ।। २६ ।। </div>
						<div class="verse">ज्वलज्जाज्वल्यमानस्त्वं जठरस्थान्नपाककृत् ।।<br />पूर्णं च सर्वतोव्यापि सर्वत्रानवखण्डितम् ।। २७ ।। </div>
						<div class="verse">प्रस्तब्धोऽसि स्थिरत्वाच्च वियद्वन्न विकम्पसे ।। २८ ।। <br />सर्वतोऽपरिपन्थित्वात्सर्वैश्चाप्यनुकूलतः ।। <br />त्वमेकशफमित्युक्तं शफैका या त्वदात्मिका ।। २९ ।। </div>
						<div class="verse">उद्गात्रा हिंकृतं पूर्वं स्तोत्रमूद्गायता स्फुटम् ।।<br />यज्ञारम्भे तदा मध्ये गीयमानेऽथ सामनि ।। ३० ।।</div>
						<div class="verse">अपि हिंक्रियमाणोऽसि तथोद्गीथे विनिर्दिशेत् ।।<br />श्रावितोऽध्वर्युणा च त्वमग्नीधा च तथोत्तरम् ।। ३१ ।। </div>
						<div class="verse">आर्द्रे मेधोदरे विद्युत्संदीप्तोऽसीति कथ्यते ।।<br />विविधं त्वमेव भवसि यतोऽतो विभुरुच्यते ।। ३२ ।।</div>
						<div class="verse">सोमो वृष्ट्यादिभावेन प्रभुः प्रभवसीत्यतः ।।<br />आदित्यः प्राणभावेन ह्यन्नभावेन सोमता ।। ३३ ।। </div>
						<div class="verse">अन्नान्नादद्वयं सर्वं त्वमेव तदपि प्रभो ।।<br />निधनं कारणत्वात्त्वं कारणे कार्यसंलयः ।। ३४ ।। </div>
						<div class="verse">वागग्न्याद्यात्मसंपातात्संवर्गोऽसीति भण्यते ।।<br />इति मन्त्रः समाप्तोऽयमभिमर्शनकर्मणि ।। ३५ ।। </div>
						<div class="verse">अथैनं मन्त्रपूतं सदुद्यच्छति यथोदितम् ।।<br />आमंसीत्यादिमन्त्रेण तदर्थाविष्कृतिस्त्वियम् ।। ३६ ।। </div>
						<div class="verse">आमंसीति भवेद्रूपं ज्ञानार्थस्यैव मन्यतेः ।।<br />लेट्याङ्पूर्वस्य संसिद्धं शब्लुकीत्यवधारणात् ।। ३७ ।। </div>
						<div class="verse">आसमन्ताद्विजानासि सूक्ष्मादि जगति स्थितम् ।।<br />ज्ञेयं यावज्जगत्किंचिदामंसीति ततः सदा ।। ३८ ।। </div>
						<div class="verse">यथाऽस्मांस्त्वं विजानासि तथैव त्वां वयं सदा ।।<br />मन्यामहे वरीयांसं गुणवद्भ्यो गुणाधिकम् ।। ३९ ।।</div>
						<div class="verse">महि महत्त्वं जानीम आमोऽसि त्वं तथा प्रभो ।।<br />न त्वं पाकसमायोगात्फलवन्नाशमृच्छसि ।। ४० ।। </div>
						<div class="verse">आमोऽपकं त्वयि गतं महत्त्वमपि भण्यते ।।<br />यस्माद्राजाऽस्य सर्वस्य मां च देवः स सर्वदा ।। ४१ ।। </div>
						<div class="verse">राजानं च तथेशानं करोत्वधिपतिं च माम् ।।<br />उद्यम्यानेन मन्त्रेण भक्षयत्यथ भागशः ।। ४२ ।। </div>
						<div class="verse">गायत्र्या मधुमत्या च व्याहृत्या चेति पादशः ।।<br />ग्रासमश्नाति मन्थस्य ह्युत्तरेषु तथैव च ।। ४३ ।। </div>
						<div class="verse">सवितुस्तद्वरेण्यं स्याद्भर्गमन्नं महात्मनः ।।<br />ऋतायन्ते तथा वाता मधुवत्सुखकारिणः ।। ४४ ।। </div>
						<div class="verse">अनुद्वेगकरा हृद्या ऋतायन्ते वहन्ति च ।।<br />अमृतं मधु नद्योऽपि मदर्थं सर्वदा शुभम् ।। ४५ ।। </div>
						<div class="verse">तृप्ता मोदामहे येन क्षरन्तीति क्रियापदम् ।। <br />अत्यर्थं मधुररसाः सन्तु ह्योषधयश्च नः ।। ४६ ।। </div>
						<div class="verse">त्रिकमुच्चार्य भूः स्वाहेत्याहुतिं प्रक्षिपेन्मुखे ।। <br />त्रिकं त्रिकं तथोच्चार्य ह्युत्तर्ष्वपि योजयेत् ।। ४७ ।। </div>
						<div class="verse">देवस्य द्योतनवतो हृद्यं यच्चिन्तयेमहि ।।<br />मधु नक्तमथो रात्रिर्मधुरा दुःखहानिकृत् ।। ४८ ।। </div>
						<div class="verse">उषसो दिवसस्यापि माधुर्यं नोऽस्तु सर्वदा ।।<br />पार्थिवं च रजो लोको ह्लादकृन्मधुमांस्तथा ।। ४९ ।। </div>
						<div class="verse">द्युलोकः पितृलोकोऽथ पिता हि द्यौर्यतो मतः ।।<br />भुवः स्वाहेति मन्थस्य द्वितीयामाहुतिं क्षिपेत् ।। ५० ।। </div>
						<div class="verse">धियः प्रचोदयेद्यो न उद्यन्प्रज्ञेन्द्रियाणि च ।।<br />प्रचोदयतु नो देवः श्रेयसे सर्वदाऽऽत्मनः ।। ५१ ।। </div>
						<div class="verse">वनस्पतिस्तथा चन्द्रः सूर्यस्तु मधुरोऽस्तु नः ।। <br />गावो दीधितयः सन्तु मधुमत्यो दिशोऽथवा  ।। ५२ ।। </div>
						<div class="verse">स्वः स्वाहेत्याहुतिक्षेपः समस्तां व्याहरेत्ततः ।।<br />सावित्रीं मधुमतीश्चैव तिस्रोऽपि व्याहृतीस्तथा ।। ५३ ।। </div>
						<div class="verse">चतुर्थीं प्रक्षिपेदेवमाहुतिं पूर्ववन्मुखे ।।<br />अहमेव जगत्सर्वं भूयासमिति निर्ब्रुवन् ।। ५४ ।। </div>
						<div class="verse">स्मार्तमाचमनं त्वन्ते प्रायत्यार्थमिहोच्यते ।।<br />अग्नेः पश्चिमतोऽथान्ते प्राक्शिराः संविशेत्ततः ।। ५५ ।।</div>
						<div class="verse">प्रत्यूषसि ततो भक्त्या ह्यादित्यमुपतिष्ठते ।।<br />वक्ष्यमाणेन मन्त्रेण ह्युपासीत रविं सदा ।। ५६ ।। </div>
						<div class="verse">एकपुण्डरीकमिति प्रधानत्वं विवक्षितम् ।।<br />एकशब्देन नो संख्या यथैकः श्वेतवाहनः ।। ५७ ।। </div>
						<div class="verse">दिशां यद्व्प्रधानस्त्वं मनुष्याणां तथा ह्यहम् ।।<br />भवेयं त्वत्प्रसादाद्भोः स्फीतः पुंभोगसाधनैः ।। ५८ ।। </div>
						<div class="verse">यथेतमेत्याथाऽऽसीनः पश्चादग्नेः समाहितः ।।<br />तं हैतमिति यत्नेन वंशं जपति भक्तितः ।। ५९ ।। </div>
						<div class="verse">तं हैतं मन्थं यत्नोक्तमुद्दालतनयः सुधीः ।।<br />उक्त्वाऽथ याज्ञवल्क्याय तं प्रोवाचाय विस्मितः ।। ६० ।। </div>
						<div class="verse">मन्थं शुष्केऽपि यः स्थाणौ निषिञ्चेदुक्तसंस्कृतम् ।।<br />जायेरन्नेव तच्छाखाः प्ररोहेयुर्दलानि च ।। ६१ ।। </div>
						<div class="verse">यादृगर्थोऽस्य वचस उत्तरेष्वपि तादृशः ।।<br />चतुरौदुम्बरोक्त्यर्थो व्याख्यातः पूर्वमेव तु ।।<br />सुखावबोधतश्चैव स्वयमेव प्रतीयताम् ।। ६२ ।। </div>
					<div class="authorline">इति श्रीबृहदारण्यकोपनिषद्भाष्यवार्तिके षष्ठाध्यायस्य तृतीयं ब्राह्मणम् </div>	
				</div>
		<hr>
				<div class="section" type="brahmana" id="BRVS_C06_S04">
					<div class="sname">॥ चतुर्थं ब्राह्मणम् ॥</div>
						<div class="verse">एषामिति नृबीजस्य स्तुतिरुक्त्या विवक्ष्यते ।।<br />प्रतिष्ठां कल्पयानीति यस्यां पुंस्त्वं प्रपद्यते ।। १ ।। </div>
						<div class="verse">शुक्रं निषिक्तं यत्रेदं पुरुषत्वं निगच्छति ।।<br />प्रतिष्ठां तादृशीमीशः प्रजापतिरचीक्लृपत् ।। २ ।।</div>
						<div class="verse">स्रियं ससर्ज तद्योग्यां मधुकाण्डे यथोदिताम् ।।<br />सृष्ट्वाऽथाधः प्रदेशे तामुपास्ते ग्राम्यधर्मतः ।। ३ ।। </div>
						<div class="verse">अपत्योत्पत्तये स्रीणामधोदेशं प्रजापतिः ।।<br />प्रागुपासितवान्यत्नादुपास्यं तेन तत्ततः ।। ४ ।। </div>
						<div class="verse">सोमाभिषवरूपत्वक्लृप्तयेऽथाधुनोच्यते ।। <br />एतं ग्रावाणवच्छिश्नमुदपारयदात्मनः ।। ५ ।। </div>
						<div class="verse">प्राञ्चं कृत्वाऽथ तं शिश्नं यथैवाभिषवोपलम् ।।<br />एकीभावेन तं नार्यां यत्नात्समुपवेशयेत् ।। ६ ।। </div>
						<div class="verse">तथाभूतेन ग्राव् णैतां स्रियमभ्यसृजन्मुहुः ।।<br />आत्मनः पुरुषार्थाय यथोक्तोपासनं भवेत् ।। ७ ।। </div>
						<div class="verse">यस्यां  प्रजननं पुंसा स्रियामभ्यन्तरीकृतम् ।।<br />तस्या वेदिरुपस्थः स्यादूर्वोरुपरि दर्शनम् ।। ८ ।। </div>
						<div class="verse">बर्हिस्तज्जानि लोमानि चर्माधिषवणे तथा ।।<br />चर्मेहाऽऽनडुहं पश्येत्सोमाभिषवसिद्धये ।। ९ ।। </div>
						<div class="verse">फलके चाधिषवणे यथासंख्येन निर्दिशेत् ।। १० ।।<br />यो योन्यन्तर्गतो देशः समिद्धश्चर्म निर्दिशेत् ।।<br />तद्देशमभितस्तौ यौ मुष्कौ तौ वृषणाविति ।। ११ ।। </div>
						<div class="verse">लोकः स्याद्वाजपेयेन यजमानस्य मानतः ।।<br />तावन्तं लोकमाप्नोति यावन्तं वाजपेयतः ।। १२ ।। </div>
						<div class="verse">अन्नानि संभ्रियन्ते हि दश सप्त च भागशः ।।<br />वाजपेये क्रतावन्नकामस्य स विधीयते ।। १३ ।। </div>
						<div class="verse">रेतसोऽन्नरसस्यैव यत्रान्नाहुतिरीक्ष्यते ।।<br />वाजपेयाभिसंपत्स्यान्मैथुनाख्यक्रतोरतः ।।</div>
						<div class="verse">सामान्यादिति विज्ञेयं वाजपेयफलार्थिनाम् ।। १४ ।। <br />स्रीणां च सुकृतं वृङ्के सर्वमावर्जयेच्छुभम् ।।<br />अधोपहासं यो विद्वान्यथोक्तमुपसेवते ।। १५ ।। </div>
						<div class="verse">अनेवंविदुषः पुण्यं सुकृतं वृञ्जते स्रियः ।। <br />मैथनोपनिषत्तत्त्वमेतद्ध स्माऽऽह भावितः ।। १६ ।। </div>
						<div class="verse">सर्वदैवाऽऽहुतीर्विद्वाञ्जुहोत्यश्नन्नपः पिबन् ।। <br />उपगच्छन्स्रियं तद्वदारुणिर्गोत्रतः किल ।। १७ ।। </div>
						<div class="verse">ब्राह्मणा जातिमात्रेण स्रीभिर्हृतशुभागमाः ।।<br />उक्तं विधिमजानन्तो म्रियन्ते मैथुने रताः ।। १८ ।। </div>
						<div class="verse">बह्वेतदिति विज्ञेयं प्रयोजनबहुत्वतः ।।<br />रेतः स्कन्दति यत्सुप्तौ जाग्रतो वाऽपि कामिनः ।। १९ ।। </div>
						<div class="verse">हस्तेनाऽऽलभ्य तद्रेतः पश्चाच्चाप्यनुमन्त्रयेत् ।। २० ।।<br />यदद्य मेऽपतद्रेत ओषधीरसरच्च यत् ।।<br />अपोऽगच्छत्स्वयोनिं च तदहं भूय आददे ।। २१ ।। </div>
						<div class="verse">अभिमर्शनस्य यो मन्त्रो ग्रहणस्य स एव तु ।।<br />पुनर्मामैतु तद्रेतो विज्ञानं तेज उच्यते ।। २२ ।। </div>
						<div class="verse">सौभाग्यं पुनरग्निः स्यः परिशिष्टाश्च देवताः ।। २३ ।।<br />प्रकाशकत्वात्सर्वासां धिष्ण्याश्चाप्यग्नयो मताः ।।<br />गमयन्तु यथास्थानं देवा अग्न्यादयो मम ।। २४ ।। </div>
						<div class="verse">अङ्गुष्ठानामिकाभ्यां तद्रेत आदाय चाऽऽत्मनः ।।<br />स्तनौ भ्रुवौ वा निमृजेन्मध्ये च स्तनयोस्तदा ।। २५ ।। </div>
						<div class="verse">रेतःस्वयोनावुदक आत्मानं चेत्प्रमादतः ।।<br />पश्येन्मन्त्रेण तत्तोयमनेनैवानुमन्त्रयेत् ।। २६ ।। </div>
						<div class="verse">मयि तेजोऽस्तु विज्ञानमिति रेतोऽभिधीयते ।।<br />विशिष्टापत्यहेतुत्वाज्जपेदेवं तथोत्तरे ।। २७ ।। </div>
						<div class="verse">उद्गतं मलवद्वासश्चतुर्थेऽहनि यत्स्रियाः ।। <br />तां मलोद्वाससं पत्नीमाहुस्तत्कर्मकारिणः ।। २८ ।। </div>
						<div class="verse">गुणाढ्यापत्यफलवत्पुष्पभूतत्वकारणात् ।।<br />मलवद्वाससं प्राहुः श्रियं श्रीहेतुतः स्रियम् ।। २९ ।। </div>
						<div class="verse">चतुर्थे दिवसे स्नातां गत्वा तामुपमन्त्रयेत् ।। <br />आत्मनोऽभिमुखीभावे वाग्यत्नोऽत्रोपमन्त्रणम् ।। ३० ।। </div>
						<div class="verse">प्रेम्णोपमन्त्रिताऽप्यस्मै पत्ये दद्यान्न चेदसौ ।।<br />वस्राभरणभोगाद्यैरात्मनो वशमानयेत् ।। ३१ ।।  </div>
						<div class="verse">तथाऽप्युक्ता न चेद्दद्याद्बलात्तां वशमानयेत् ।।<br />उपेयात्तामतिक्रम्य शापदानाय रोषितः ।। ३२ ।।</div>
						<div class="verse">इन्द्रियेण त इत्यादिमन्त्रेणाथ शपेद्रुषा ।। <br />पतिशापादपुत्रा सा वशमाशु भवेत्तदा ।। ३३ ।। </div>
						<div class="verse">शप्स्यामि त्वामिति ह्युक्त्वा वशं तामानयेत्पतिः ।।<br />दद्याच्छापभयात्सा चेदनुलोमं तदाऽऽचरेत् ।। ३४ ।। </div>
						<div class="verse">अथ शापभयाद्दद्यात्पत्ये कामितमादरात् ।।<br />तदा निवर्तयेच्छापं मन्त्रेणानेन सत्पतिः ।। ३५ ।। </div>
						<div class="verse">पुरुषद्वेषिणीं भार्यां पतिश्चेदभिकामयेत् ।।<br />मामियं कामयेतेति कुर्यात्तस्या इमं विधिम् ।। ३६ ।। </div>
						<div class="verse">उक्तमन्थविधानेन  चरितव्रत एव सन् ।।<br />उत्तरेष्वपि कार्येषु सर्वं तदनुवर्तयेत् ।। ३७ ।। </div>
						<div class="verse">स्रीलक्षणे प्रवेश्यान्तरात्मीयं पुंस्त्वलक्षणम् ।।<br />वक्त्रं वक्त्रेण संधाय स्पृष्ट्वोपस्थं जपेदथ ।। ३८ ।। </div>
						<div class="verse">अङ्गादङ्गात्संभवसि जग्धान्नपरिणामतः ।।<br />रसाच्छोणितमित्यादिक्रमाच्छुक्रतया मम ।। ३९ ।। </div>
						<div class="verse">शुक्रप्रवहया नाड्या हृदयाच्चाभिजायसे ।।<br />स त्वमङ्गकषायोऽसि दिग्धविद्धां मृगीमिव ।।<br />स्नेहोपरोधादेवैतां पत्नीं मे वशमानय ।। ४० ।। </div>
						<div class="verse">मा बिभर्गर्भमित्येमथ यां कामयेत सः ।।<br />रूपभ्रंशो हि भवति यतो गर्भस्य धारणे ।। ४१ ।। </div>
						<div class="verse">तथा यौवनहानिश्च तस्मादेवं स कामयेत् ।।<br />तस्यां स्वमर्थं निष्ठाय मुखेनेत्यादि पूर्ववत् ।। ४२ ।। </div>
						<div class="verse">प्राण्याऽऽदौ रेचकं कृत्वाऽपानयेत्तदनन्तरम् ।। ४३ ।।<br />निषिक्तमपि तद्रेतः प्राणवृत्त्या यथाविधि ।।<br />अपानवृत्त्या तद्ध्वस्तमित्येत्कर्मणः फलम् ।। ४४ ।। </div>
						<div class="verse">इन्द्रियेण त इत्यादिमन्त्रोक्त्या तां परामृशेत् ।। ४५ ।।<br />इन्द्रियेणैव त्वद्रेतो रेतसा आदेदे स्वयम् ।।<br />अरेता एव सा स्री स्यादेवं पत्याऽभिमन्त्रिता ।। ४६ ।। </div>
						<div class="verse">दधीत गर्भमित्येवं यामिच्छेत्पतिरङ्गनाम् ।।<br />तामपान्य प्रयत्नेन प्राण्यान्मन्त्रेण कारयेत् ।। <br />इन्द्रियेण त इत्युक्त्या आदधामीति सत्पतिः ।। ४७ ।। </div>
						<div class="verse">अथाऽऽभिचारिकं कर्म प्रसङ्गादभिधीयते ।।<br />उपायत्वेन विज्ञप्त्यै श्येनवन्न विधीयते ।। ४८ ।। </div>
						<div class="verse">अथ यस्य गृहस्थस्य पत्न्या जारो भवेत्कचित् ।।<br />तं चेद्दूिष्याद्रुषैवैनामारभेत तदा क्रियाम् ।। ४९ ।। </div>
						<div class="verse">न ह्यद्विष्टमनस्कस्य कर्मैतत्सिद्धिमश्नुते ।।<br />अतोऽधिकारिविज्ञप्त्यै द्विष्यादिति विशेषणम् ।। ५० ।। </div>
						<div class="verse">आमपात्रेऽग्निमित्युक्त्या ह्यभिचाराख्याकर्मणः ।।<br />योग्यतैवाऽऽमपात्रस्य भिंदुरत्वसमन्वयात् ।। ५१ ।। </div>
						<div class="verse">यथाऽऽमं भिदुरं पात्रमप्सु सद्यो विलीयते ।।<br />प्राप्तजारोऽपि मे शत्रुस्तथैवाऽऽशु विदीर्यताम् ।। ५२ ।। </div>
						<div class="verse">अग्निमित्येकवचनादुल्लिख्यादेश्च लिङ्तः ।।<br />आवसथ्याग्निनिर्देशो न तु त्रेताग्निसंग्रहः ।। ५३ ।। </div>
						<div class="verse">प्रतिलोममवस्तीर्य कर्मणः प्रतिलोमतः ।।<br />शरबर्हिः प्रयत्नेन विद्वान्रोषसमन्वितः ।। ५४ ।। </div>
						<div class="verse">तस्मिन्नग्नौ शरेषीका घृताक्ता जुहुयादथ ।।<br />जारस्य दोषं प्रंख्याप्य मन्त्रेणानेन सत्वरः ।। ५५ ।। </div>
						<div class="verse">मम स्वभूते योषाग्नौ समिद्धे यौवनादिना ।।<br />शुक्राहुतिं यतोऽहौषीरेष तेऽत्र व्यतिक्रमः ।। ५६ ।। </div>
						<div class="verse">आददेऽतोऽपराधात्ते प्राणापानौ जिजीविषोः ।।<br />फट्कारेणैव जुहुयाच्छरभृष्टीर्यथोदिताः ।। ५७ ।। </div>
						<div class="verse">तथा पुत्रान्पशूंश्चैव आददे तेऽद्य कामुक ।।<br />श्रौतमिष्टिं विजानीयात्स्मार्तं सुकृतमित्यपि ।। ५८ ।। </div>
						<div class="verse">श्रौतं स्मार्तं च यत्किंचित्पुण्यं कर्म त्वया कृतम् ।।<br />तत्सर्वं त आददेऽहमाहुतिं प्रक्षिपेद्रुषा ।। ५९ ।। </div>
						<div class="verse">प्रार्थनाऽऽशेति विज्ञेया पराकाशा प्रतीक्षणम् ।।<br />आदानान्तो भवेन्मन्त्रः सर्वत्रैवं विनिर्दिशेत् ।। ६० ।। </div>
						<div class="verse">वाङ्भात्रेण प्रतिज्ञातं कर्मणा नोपपादितम् ।।<br />तत्प्रतीक्षणमाकाङ्क्षा पराकाशेति भण्यते ।। ६१ ।। </div>
						<div class="verse">स वा इत्यादिनाऽथास्य फलमुक्तस्य कर्मणः ।।<br />भण्यते वचसोक्तस्य निरिन्द्रियपुरःसरम् ।। ६२ ।। </div>
						<div class="verse">निःशेषपुरुषार्थाप्तिलोपकृत्कर्म वर्णितम् ।।<br />जायया मैथुनाख्यं यच्छ्रोत्रियस्य विपश्चितः ।। ६३ ।। </div>
						<div class="verse">उपहासमतो नेच्छेत्सार्धं श्रोत्रियजायया ।।<br />मैथुनं तु विशेषेण ह्युक्तानर्थजिहासया ।। ६४ ।। </div>
						<div class="verse">कर्माऽऽभिचारिकं प्रोक्तं प्रसङ्गान्न प्रधानतः ।।<br />यदर्थस्तु प्रयासोऽयं तत्कमार्थ प्रपञ्च्यते ।। ६५ ।। </div>
						<div class="verse">यस्य मन्थविधिज्ञस्य जायां चेदार्तवं व्रजेत् ।।<br />तिस्रो रात्रीर्न कांस्येन पानं कुर्यात्तथाऽशनम्  ।। ६६ ।। </div>
						<div class="verse">तथैवाहतवासाः स्यादहःस्वेतुषु शुद्धधीः ।।<br />वृषलो वृषली वैनां नोपहन्यात्कदाचन ।। ६७ ।। </div>
						<div class="verse">अन्यो वा पापकृत्कश्चित्स्पर्शसंभाषणादिभिः ।।<br />व्रतस्था नोपहन्यात्तामभीप्सितफलाप्तये ।। ६८ ।। </div>
						<div class="verse">सा त्रिरात्रान्त आप्लुत्याहतवासाः शुचिः सती ।।<br />श्रपणाय चरोर्भर्ता व्रीहींस्तामवघातयेत् ।। ६९ ।। </div>
						<div class="verse">शुक्लो गौरोऽत्र विज्ञेयः शुक्लो वा बलदेववत् ।।<br />सुव्याख्येयत्वतः शेषः स्वयमेवावागम्यताम् ।। ७० ।। </div>
						<div class="verse">क्षीरौदनं तयैवाथ पाचयित्वा स्वयं पतिः ।। ७१ ।।<br />दंपती घृतवन्तं तमश्नीयातामथौदनम् ।।<br />स्वतन्त्रावीश्वरौ स्यातां सत्पुत्रप्रसवाय तौ ।। ७२ ।। </div>
						<div class="verse">यथोक्तपुत्रप्रसवे यदि वा क्षिप्रकारिणौ ।।<br />यथोक्तकर्मणैतेन स्यातां तावेव दंपती ।। ७३ ।। </div>
						<div class="verse">दुहता पण्डितेत्यत्र स्रीणामुचितकर्मसु ।।<br />तत्पाण्डित्यमिह ज्ञेयं न तु वेदार्थगोचरम् ।। ७४ ।। </div>
						<div class="verse">विजिगीतो जगत्यस्मिन्नत्यर्थं यो विशब्दितः ।।<br />विद्वत्सभा च समितिस्तद्योग्यः समितिंगमः ।। ७५ ।। </div>
						<div class="verse">प्रकृतायां त्रिसंख्यायां सर्वशब्दप्रयोगतः ।।<br />प्रतीयाच्चतरो वेदान्सर्वशब्दार्थवित्तये ।। ७६ ।। </div>
						<div class="verse">तण्डुलान्मांससंमिश्रान्पकत्वा मांसौदनं विदुः ।।<br />उक्षा सेचनशक्तो गौः स एव ऋषभो महान् ।। ७७ ।। </div>
						<div class="verse">प्रसिद्ध्यसंभवात्त्वद्य ह्युक्तं मांसौदनं प्रति ।।<br />मांसं कृष्णमृगच्छागविषयं त्वद्य कुर्वते ।। ७८ ।। </div>
						<div class="verse">यत्नेनोपार्जितं तच्चेत्क्रीत्वा वा मांसमाहरेत् ।।<br />हिंसायाः प्रतिषिद्धत्वात्पशून्हन्यान्न तु स्वयम् ।। ७९ ।। </div>
						<div class="verse">अथशब्दो विकल्पार्थो यथोक्तानां यथारुचि ।। <br />काम्यानां ह्यन्यतम् पक्षमाश्रित्य भण्यते ।। ८० ।। </div>
						<div class="verse">आरभ्योद्गमने भानोः सर्वं स्नानाद्यशेषतः ।।<br />निर्वर्त्य संस्कारमथ यत्नात्प्राग्य उदाहृतः ।। ८१ ।। </div>
						<div class="verse">स्थालीपाके क्रिया या सा चाऽऽवृदित्यभिधीयते ।।<br />स्थालीपाकविधानेन संस्कृत्याऽऽज्यं तथैव तु ।। ८२ ।। </div>
						<div class="verse">उपलक्षणमन्येषामाज्यस्य ग्रहणं भवेत् ।।<br />आदिशब्दस्य वा लोपागाज्यादिमिति गम्यताम् ।। ८३ ।। </div>
						<div class="verse">उपहत्येपहत्याथ स्थालीपाकस्य मन्त्रतः ।।<br />नित्यास्तत्राऽऽहुतीर्हुत्वा आवापस्थान आदरात् ।। ८४ ।। </div>
						<div class="verse">प्रधानाहुतयस्तिस्रो याः स्युरग्न्यादिपूर्विकाः ।।<br />हुत्वा स्विष्टकृदन्तं तत्समापय्य यथोदितम् ।। ८५ ।। </div>
						<div class="verse">कर्मेदं तत उद्धृत्य चरुं स्थाल्याः समाहितः ।।<br />सर्पिष्मन्तमथाश्नीयात्कामितार्थानुरोधतः ।। ८६ ।। </div>
						<div class="verse">चरुं प्राश्य स्वयं शेषं भार्यायै संप्रयच्छति ।।<br />उच्छिष्टमेव भार्यायै चरुं भर्ता प्रयच्छति ।। ८७ ।। </div>
						<div class="verse">पाणी प्रक्षाल्य यत्नेन सामर्थ्यादेव गम्यते ।। <br />स्मार्तमाचमनं शुद्ध्यै पाणिप्रक्षालनोक्तितः ।। ८८ ।। </div>
						<div class="verse">उदपात्रमथाऽऽदाय तदद्भिस्रिः सुताप्तये ।।<br />वक्ष्यमाणेन मन्त्रेण जायाेमभ्युक्षयेन्मुहु ।। ८९ ।। </div>
						<div class="verse">अतोऽस्मदीयदारेभ्य उत्थायान्यत आव्रज ।।<br />विश्वावस्वभिधानेन गन्धर्वोऽत्र प्रबोध्यते ।। ९० ।। </div>
						<div class="verse">प्रपूर्व्यामिति नार्यत्र भण्यते तरुणी किल ।।<br />प्रपूर्वी पीवरीमन्यां याहि विश्वावसो द्रुतम् ।। ९१ ।। </div>
						<div class="verse">प्रपूर्व्यामिति लिङ्गाच्च तरुण्यां सत्पतिः सदा ।।<br />यथोदितं कर्म सत्यां कुर्यात्सत्पुत्रजन्मने ।। ९२ ।। </div>
						<div class="verse">अहं तु स्वामिमां जायां समुपैमीति संगतिः ।।<br />एवं प्रस्थाप्य गन्धर्वमथैनामभिपद्यते ।। ९३ ।। </div>
						<div class="verse">अभीष्टगर्भाधानाय जायामालिङ्गते पतिः ।।<br />अमोऽहमितिमन्त्रोक्त्या तावावां देवतात्मकौ ।। ९४ ।। </div>
						<div class="verse">कर्माऽऽरभावहै देवि सत्सुतोत्पत्तिसिद्धये ।।<br />त्वं चाहं चैव संभूय योनौ रेतो दधावहै ।। ९५ ।। </div>
						<div class="verse">रेतःक्षेपफलं चाऽऽह पुंसे पुत्राय लब्धये ।।<br />मन्त्रोक्त्यनन्तरं तस्या विजिहीथामितीरयेत् ।। ९६ ।। </div>
						<div class="verse">विहापयति मन्त्रेण ऊरू पत्न्याः प्रयत्नतः ।।<br />ऊर्वोरामन्त्रणं चैतद्विजिहीथामितीक्ष्यताम् ।। ९७ ।। </div>
						<div class="verse">विजिहीतेरिदं रूपं ण्यन्तस्य गतिकर्मणः ।। ९८ ।। <br />मन्त्रतः पाणिनाऽथैनां त्रीन्वाराननुलोमतः ।।<br />अनुमार्ष्ट्यथ तां जायां मन्त्रं विष्णुरितीरयन् ।। ९९ ।। </div>
						<div class="verse">समर्थनं कल्पनार्थस्त्वष्टाऽवयवशस्तथा ।।<br />निर्वर्तयतु रूपाणि शोभनानि सुतस्य मे ।। १०० ।। </div>
						<div class="verse">दर्शाहर्देवता चेह सिनीवालीति भण्यते ।।<br />पृथुष्टुकेति सौवोक्ता पृथुस्तुतिरसौ यतः ।। १०१ ।। </div>
						<div class="verse">गर्भं चे सम्यगाधात्तामश्विनौ पुष्करस्रजौ ।।<br />सूर्याचन्द्रमसावेव विज्ञेयावश्विनाविह ।। १०२ ।। </div>
						<div class="verse">स्वरश्मिस्रग्विणौ तौ हि प्रसिद्धौ जगति यतः ।। १०३ ।। <br />हिरण्यं ज्योतिरमृतं तन्मय्यावरणी शुभे ।।<br />निरमन्थतां याभ्यां तावश्विनावमृतं पुरा ।।। १०४ ।। </div>
						<div class="verse">अश्विनौ यादृशं गर्भं प्रयत्नान्निरमन्थताम् ।।<br />आदधावस्तथा रूपं दशमे मासि सूतये ।। १०५ ।। </div>
						<div class="verse">यथाऽग्निगर्भा पृथिवी द्यौरिन्द्रेणेव भानुन ।।<br />वायुर्दिशां यथा गर्भो दृष्टः श्लथनकर्मकृत् ।। १०६ ।।</div>
						<div class="verse">आत्मनाम समुच्चार्य तथा गर्भं दधामि ते ।।<br />तस्या वा नाम गृह्णीयान्मन्त्रमुच्चारयन्पतिः ।। १०७ ।।  </div>
						<div class="verse">मन्त्रेणाथैष सोष्यन्तीमद्भिरभ्युक्षयेच्छनैः ।।<br />वायुः पुष्करिणीं यद्वत्समञ्जयति चालयेत् ।। १०८ ।। </div>
						<div class="verse">यथा पुष्करिणीं वायुश्चालयन्नपि सर्वतः ।।<br />न करोति क्षतिं तद्वद्गर्भ एजतु ते सुखम् ।। १०९ ।। </div>
						<div class="verse">गर्भस्त्वां सुखयन्नेतु सहोल्बेण जरायुणा ।।<br />व्रजो मार्गो हि गर्भस्य सार्गलोऽयं कृतः पुरा ।। ११० ।। </div>
						<div class="verse">जरायुरर्गलस्तं त्वमिन्द्र निर्जहि सत्वरः ।।<br />गर्भे विनिःसृते पश्चाद्या निर्गच्छति योनितः ।। १११ ।। </div>
						<div class="verse">मांसपेशी समा तन्वी साऽवरेति निगद्यते ।। <br />प्राणश्चेन्द्रोऽत्र विज्ञेयः स एव प्रार्थ्यते ततः ।। ११२ ।। </div>
						<div class="verse">जाते कुमारेऽथ पतिरङ्कमारोप्य तं पिता ।।<br />अग्निं ह्युपसमाधाय प्रसिद्धार्थमथापरम् ।। ११३ ।। </div>
						<div class="verse">घृतं दधि च संमिश्रं पृषदाज्यमितीर्यते ।।<br />एकीकृत्याथ संनीय पृषदाज्यस्य मन्त्रतः ।। ११४ ।। </div>
						<div class="verse">उपधातं जुहोतीति णमुल्वाऽऽभीक्ष्ण्य इष्यते ।।<br />उपहत्योपहत्येति पृषदाज्याहुतीः क्षिपेत् ।। ११५ ।। </div>
						<div class="verse">पुष्यासं स्वे गृहेऽत्राहं मनुष्याणां प्रकामतः ।।<br />सहस्रसंख्यया शश्वद्बहोर्नाम सहस्रगीः ।। ११६ ।। </div>
						<div class="verse">एवं त्वं वर्धमानोऽत्र मन्वीथाः पुत्र संततिम् ।।<br />संततावुपसन्धां त्वां पश्वादेर्मे करिष्यसि ।। ११७ ।। </div>
						<div class="verse">नैव व्यपेक्षते व्याख्यां स्पष्टार्थत्वेन हेतुना ।। <br />मयि प्राणानिति ग्रन्थः स्वयमेवावगम्यताम् ।। ११८ ।। </div>
						<div class="verse">अथास्य स्वमुखे कर्णं दक्षिणं प्रणिधाय तु ।।<br />वाग्वागिति हि त्रिर्ब्रूयात्र्रयी वागिति भण्यते ।। ११९ ।। </div>
						<div class="verse">त्रयी वाक्त्वां श्रोत्रमार्गेण श्रेयसे प्रविशत्वियम् ।।<br />यस्ते स्तन इति गिरा शस्यतेऽत्र सरस्वती ।। १२० ।। </div>
						<div class="verse">उदारगुणसंपत्तिः सुतस्यास्त्विति भण्यते ।।<br />शशयः सशयो ज्ञेयः शयश्च फलमुच्यते ।। १२१ ।। </div>
						<div class="verse">गुहा शयो वा शशयः श्रुत्यैव प्रतिपादितः ।।<br />मयोभूरन्नभूतोऽयं सर्वप्राणिभृदुच्यते ।। १२२ ।। </div>
						<div class="verse">रत्नस्य पयसोऽत्यर्थं रत्नाधारश्च यः स्तनः ।।<br />वसुनो धनस्य लब्धा च तस्य वृष्ट्यादिहेतुनः ।। १२३ ।। </div>
						<div class="verse">भूरिकल्याणदातृत्वात्सुदत्र इति भण्यते ।।<br />येन पुष्यसि वार्याणि सर्वाणीह सरस्वति ।। १२४ ।। </div>
						<div class="verse">देवादीनि वराणि त्वं सर्वैर्भोगैः प्रपुष्यसि ।। १२५ ।। <br />पानाय मम पुत्रस्य स्त्रीस्तने संनिवेशय ।।<br />यथोक्तगुणकं देवि स्वस्तनं सर्वकाभदम् ।। १२६ ।। </div>
						<div class="verse">इलाऽसीत्यथ मन्त्रेण सूनोर्मातरमादरात् ।।<br />अभिमन्त्रयते साधुकर्मावाप्त्यै स्वयं पतिः ।। १२७ ।। </div>
					<div class="authorline">इति श्रीबृहदारण्यकोपनिषद्भाष्यवार्तिके षष्ठाध्यायस्य चतुर्थं ब्राह्मणम्</div>	
				</div>
		<hr>
				<div class="section" type="brahmana" id="BRVS_C06_S05">
					<div class="sname">॥ पञ्चमं ब्राह्मणम्   ॥</div>
						<div class="verse">संभावितं न यत्पूर्वं कृत्स्नेऽस्मिन्ब्रह्मणेऽपि तत् ।।<br />खिलकाण्डे तदखिलं पुत्रमन्थान्तमीरितम् ।। १ ।। </div>
						<div class="verse">पूर्वकाण्डैकदेशत्वात्खिलकाण्डं न वंशभाक् ।।<br />पूर्वत्र विद्यासंभेदाद्भिन्नौ वंशाविहोदितौ ।। २ ।। </div>
						<div class="verse">पूर्वौश्चतुर्भिरध्यायैस्त्वाष्ट्रं कक्ष्यं  च यन्मधु ।। <br />व्याख्यातं तदशेषेण वंशस्तत्र तदर्थभाक् ।। ३ ।। </div>
						<div class="verse">मधुक्रण्डागमार्थस्य यथाकृह्मतिपत्तये ।।<br />काण्डं स्याद्याज्ञवल्कीयं वंशस्तद्विषयस्तथा ।। ४ ।। </div>
						<div class="verse">अयं तु वंशो विज्ञेयः कृत्स्नप्रवचनाश्रयः ।।<br />समाप्तौ ब्राह्मणस्योक्तेरयमर्थोऽवसीयते ।। ५ ।। </div>
						<div class="verse">उक्तवेदार्थविज्ञानसाकल्यप्रतिपत्तये ।।<br />जपो वंशस्य येनातः श्रुत्या वंश इहोदितः ।। ६ ।। </div>
						<div class="verse">सर्वज्ञानं यतो वंशास्रयोऽप्येते यथोदिताः ।।<br />अतस्तत्स्मृतितः सम्यग्ज्ञानभानूदयो भवेत् ।। ७ ।। </div>
						<div class="verse">पुत्रमन्थेन संस्कारः स्रीणामेवेह वर्णितः ।।<br />यतोऽतः स्रीप्रधानोऽयं पुत्राणां वंश उच्यते ।। ८ ।। </div>
						<div class="verse">अन्यतोऽन्यत एवायं संप्रदायो यथाऽभवत् ।। <br />न तथा ब्रह्मणस्तस्मात्तत्स्वयंभ्विति शब्द्यते ।। ९ ।। </div>
						<div class="verse">अन्येषां वेदतो ज्ञानं भूरिसाधनसंश्रयात् ।।<br />स्वतो वेदात्मनस्तस्मात्सर्वज्ञानमयो हि सः ।। १० ।। </div>
						<div class="verse">सर्वस्यैष वशीत्यादि तथाऽपि प्रागवादिषम् ।। <br />परैव देवता वेदो यच्च किंचिच्चराचरम् ।। ११ ।। </div>
						<div class="verse">प्रतिपाद्याऽऽत्मनाऽऽत्मानं नामरूपादिसाधनः ।।<br />एति पूर्णात्मतां साक्षाद्धियां वाचामगोचरम् ।। १२ ।। </div>
						<div class="verse">त्रय्यैव ब्राह्मणो विद्वानात्मनैवाद्वयं परम् ।।<br />विदित्वा निर्वृतिं याति कार्यकारणयोः पराण् ।। १३ ।। </div>
						<div class="verse">वेदोऽसीत्यत एवास्य नाम जातस्य कुर्वते ।।<br />वेदात्मना कथं नाम परं ब्रह्म प्रपत्स्यते ।। १४ ।। </div>
						<div class="verse">वाजिशाखासु सर्वासु ह्यासुरायणपूर्वकाः ।।<br />समाना वंशर्षयोऽमी ह्या समाप्तेरितीक्ष्यताम् ।। १५ ।। </div>
						<div class="verse">आदित्येन हि प्रोक्तानि यजूंष्येतानि यानि तु ।।<br />आदित्यानीत्यतस्तानि सम्यगाचक्षते बुधाः ।। १६ ।। </div>
						<div class="verse">वेदात्मनो रवेरेवं संप्रदायोऽत्रयमागतः ।।<br />परमेष्ठ्यादिकान्सर्वान्पारंपर्येण मानुषान् ।। १७ ।।</div>
						<div class="verse">असंसृष्टं परं ब्रह्म सर्वदोषविवर्जितम् ।।<br />एतदादित्यगं भाति तद्वेदानां परं वपुः ।। १८ ।। </div>
						<div class="verse">उत्सन्नमपि यद्ब्रह्म तदादित्ये न नश्यति ।। <br />तदार्षेणैव विन्दन्ति तपस्तप्त्वा महर्षयः ।। १९ ।। </div>
						<div class="verse">वेदब्रह्मण आरभ्य सर्वेषामपि शाखिनाम् ।।<br />सांजीवीसूनुपर्यन्तो वंश एको न भिद्यते ।। २० ।। </div>
						<div class="verse">सांजीवीपुत्रतस्त्वर्वाक्प्रतिशाखं पृथक्पृथक् ।।<br />आचार्यभेदाद्भिद्यन्ते वंशा वाजसनेयिनाम् ।। २१ ।। </div>
						<div class="verse">इत्युक्तैकात्म्यवाक्यप्रविकचकमला प्राज्यसन्न्यायगन्धा <br />काण्डैश्चित्रा षडर्धैर्मधुमुनिखिलकैर्मस्करीन्द्रालिजुष्टा ।।<br />श्लोकग्रन्थप्रबद्धाऽविषयमितिफला प्रेमसत्सूत्रसूत्रा ।।<br />माला गङ्गेव शंभुं पदममलमजं वैष्णवं साऽनुयाता ।। २२ ।। </div>
						<div class="verse">यत्प्रज्ञोदधियुक्तिशब्दनखजश्रद्धैकसन्नेत्रक-<br />स्थैर्यस्तम्भमुमुक्षुदुःखितकृपायत्नोत्थबोधामृतम् ।।<br />पीत्वा जन्ममृतिप्रवाहविधुरा मोक्षं ययुर्मोक्षिण-<br />स्तं वन्देऽत्रिकुलप्रसूतममलं वेधोभिधं मद्गुरुम् ।। २३ ।। </div>
						<div class="verse">यामस्मद्गुरुरेव वेदशिरसामैकात्म्यतात्पर्यतो <br />वृत्तिं सज्जनशंकरीं सुविमलां नानानयोद्द्योतिताम् ।।<br />चक्रे काण्वसमाश्रितोपनिषदो दुस्तर्कदोषापहां <br />श्रद्धामात्रबलेन वार्तिकमिदं तस्याः समासात्कृतम् ।। २४ ।। </div>
					<div class="authorline">इति श्रीबृहदारण्यकोपनिषद्भाष्यवार्तिके षष्ठाध्यायस्य पञ्चमं ब्राह्मणम्</div>				
				</div>
<hr>
				<div class="authorline">इति द्वादशसाहस्रवार्तिकामृतमीरितम् ।।<br />काण्वारण्यकभाष्यस्य शांकरस्य समासतः ।।</div>
				<div class="authorline">श्रीमत्परमहंसपरिव्राजकाचार्य श्रीमच्छकरभगवत्पूज्यपादशिष्य श्रीमत्सुरेश्वराचार्यकृतौ बृहदारण्यकोपनिषद्भाष्यवार्तिकप्र- स्थने षष्ठोऽध्यायः</div>
				</div>
			
			
<!-- div #main-navbar .main-navbar .main-navbar-fixed-top -->

				<div id="main-sidebar" class="main-sidebar main-sidebar-right">
					<div id="main-sidebar-wrapper" class="main-sidebar-wrapper">
						<div class="section">
							<h3>  ॥ षष्ठोऽध्यायः ॥ </h3>
						</div>
			   <hr>
						<nav>
							<ul>
								<li class="close-sb"><a href="#BRVS_C06_S01">॥ प्रथमं ब्राह्मणम्  ॥</a></li>
							   
								<li class="close-sb"><a href="#BRVS_C06_S02">॥ द्वितीयं ब्रह्माणम्  ॥</a></li>
					 
								<li class="close-sb"><a href="#BRVS_C06_S03">॥ तृतीयं ब्राह्मणम्  ॥</a></li>
							
								<li class="close-sb"><a href="#BRVS_C06_S04">॥ चतुर्थं ब्राह्मणम्   ॥</a></li>
							 
								<li class="close-sb"><a href="#BRVS_C06_S05">॥ पञ्चमं ब्राह्मणम्  ॥</a></li>
							   
							</ul>
						</nav>
					</div>
				</div>

<!-- #main-sidebar .main-sidebar .main-sidebar-right -->

				<script src="https://ajax.googleapis.com/ajax/libs/jquery/1.11.2/jquery.min.js"></script>
				<script src="https://ajax.googleapis.com/ajax/libs/jqueryui/1.11.4/jquery-ui.min.js"></script>
				<script src="dist/jquery.simpler-sidebar.min.js"></script>
				<div id="main-navbar" class="main-navbar main-navbar-fixed-top">
					<div class="main-navbar-content">
						<div id="toggle-sidebar" class="icon right" title="Sidebar Menu">
							<img alt="menu" src="assets/menu32@64.png" width=24px height="24px">
						</div>
					</div>
				</div>

				<script>
				$(document).ready(function() {
					$('#main-sidebar').simplerSidebar({
						opener: '#toggle-sidebar',
						animation: {
							easing: "easeOutQuint"
						},
						sidebar: {
							closingLinks: '.close-sb'
						}
					});
				});
				</script>


				<a href="#index"><font size="3"> Back to Top </font></a>				
			</div>
		</div>
	</span>
</body>
</html>