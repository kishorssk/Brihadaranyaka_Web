<!DOCTYPE html >
<html xmlns="http://www.w3.org/1999/xhtml">
<head>

<meta http-equiv="Content-Type" content="text/html; charset=UTF-8">
<title> बृहदारण्यकोपनिषद्भाष्यवार्तिकम् </title>

<link rel="stylesheet" href="keyboard.css">
<link rel="stylesheet" href="loadfont.css">

<!-- Bootstrap links -->
<link rel="stylesheet" href="bootstrap-3.3.5-dist/css/bootstrap.css">
<link rel="stylesheet" href="bootstrap-3.3.5-dist/css/bootstrap.min.css">
<link rel="stylesheet" href="style.css">
<!-- Sidebar Menu -->
<link rel="stylesheet" type="text/css" href="https://cdnjs.cloudflare.com/ajax/libs/normalize/3.0.3/normalize.min.css">
<link rel="stylesheet" type="text/css" href="assets/style.css">

</head>

<body>
	<span> 
		<div class="header_top">  
			<div class="col-xs-1">
				<a href="index.html"><span class="glyphicon glyphicon-home" title="Home"></span></a>
			</div>
		श्रीमत्सुरेश्वराचार्यविरचितं बृहदारण्यकोपनिषद्भाष्यवार्तिकम् । 
		</div>
		<div class="row">
			<div class="col-xs-12" id="index">
				<div class="chapter" type="adhyaya" id="BRVS_C03">
					<div class="ch_name"> ॥ तृतीयोऽध्यायः ॥ </div>
	<hr>
					<div class="section" type="brahmana" id="BRVS_C03_S01">
						<div class="sname">॥ प्रथमं ब्राह्मणम् ॥</div>
							<div class="verse">प्तमाप्तो मधुकाण्डार्थो याज्ञवल्कीयकाण्डगः ।।<br />अतः परं प्रयत्नेन श्रुत्या व्याख्यायते स्फुटम् ।। १ ।।</div>
							<div class="verse">याज्ञवल्कीयमेतस्मान्मधुकाण्डादनन्तरम् ।।<br />काण्डं विचारभूयिष्ठमधुनाऽऽरभ्यते परम् ।। २ ।। </div>
							<div class="verse">ननु पूर्वं य उक्तोऽर्थः स एवेहापि भण्यते ।।<br />अनुरुक्तं न च न्याय्यमेकप्रवचनस्थयोः ।। ३ ।।</div>
							<div class="verse">एकार्थत्वेऽपि च सति नैवास्य पुनरुक्तता ।।<br />याज्ञवल्कीयकाण्डस्य ह्युपपत्तिप्रधानतः ।। ४ ।। </div>
							<div class="verse">आगमोक्तिप्र नित्वं मधुकाण्डस्य वर्णितम् ।।<br />आगमार्थविशुद्ध्यर्थं युक्तीरत्र प्रवक्ष्यति ।। ५ ।। </div>
							<div class="verse">न चाऽऽगमस्य स्वातन्त्रयं युक्त्युक्तेरपनुद्यते ।।<br />अर्थान्तरत्वाद्युक्तीनां प्रमाणेभ्यो यतस्ततः ।। ६ ।। </div>
							<div class="verse">सर्वप्रमाणशेषत्वं युक्तीनामुपवर्णितम् ।।<br />शास्रान्तरेष्वपि तथा नातः स्वातन्त्र्यखण्डनम् ।। ७ ।। </div>
							<div class="verse">पदार्थविपया चेयं युक्तिस्तर्कोऽभिधीयते ।।<br />वाक्यार्थस्त्वागमादेव निरपेक्षमतो वचः ।। ८ ।। </div>
							<div class="verse">पौरुषेयवचःस्वेव युक्तेः प्राधान्यमिष्यते ।।<br />अनरोक्तौ तु तात्पर्यं युक्तेरर्थो न युक्तितः ।। ९ ।। </div>
							<div class="verse">प्रत्यक्षाद्यतिवर्तित्वाद्युक्त्यपेक्षा न विद्यते ।।<br />आगमार्थे, यथैवं स्याद्युक्त्यर्थे नाऽऽगमेक्षणम् ।। १० ।।</div>
							<div class="verse">पुंस्वभावानुरोधेन युक्तिर्वेदेऽभिधीयते ।।<br />आगमस्य प्रवृत्तिस्तु मेयवृत्तव्यपेक्षया ।। ११ ।। </div>
							<div class="verse">ननूक्ता मधुकाण्डेऽपि दुन्दुभ्याद्युपपत्तयः ।।<br />आगमैकप्रधानत्वं कथं तस्येति भण्यते ।। १२ ।।</div>
							<div class="verse">नैष दोषो यतस्तत्र युक्तीनामप्रधानता ।।<br />प्राधान्यं याज्ञवल्कीये युक्तीनामभिधीयते ।। १३ ।।</div>
							<div class="verse">युक्त्यागमौ हि संभूय करस्थामलकादिवत् ।।<br />सुसूक्ष्ममपि सद्वस्तु शक्तौ ज्ञापयितुं यतः ।। १४ ।। </div>
							<div class="verse">युक्तयोऽतोऽभिधीयन्ते पूर्वपक्षादिसंश्रयाः ।।<br />याज्ञवल्कीय एतस्मिन्काण्डे जल्पोक्तिवर्त्मना ।। १५ ।। </div>
							<div class="verse">उद्गीथप्रमुखा येऽर्था मधुकाण्डे पुरोदिताः ।।<br />तेषामेव विशुद्ध्यर्थं विचारः क्रियतेऽधुना ।। १६ ।। </div>
							<div class="verse">दर्शनस्यास्य तेनात एकावाक्यत्वमिष्यते ।।<br />तथैवान्यपदार्थेषु तद्द्वयोरपि काण्डयोः ।। १७ ।। </div>
							<div class="verse">यदिदं कर्मणोऽशेपसाधनं मृत्युनाऽऽप्लुतम् ।।<br />स्वामिमन्रर्त्विगग्न्यादि त्वभिपन्नं वशीकृतम् ।। १८ ।। </div>
							<div class="verse">परिच्छेदकृदज्ञानं सासङ्गं मृत्युसंज्ञितम् ।।<br />केनायं यजमानोऽतो मृत्योराप्तेर्विमुच्यते ।। १९ ।। </div>
							<div class="verse">यन्मर्त्यसाधनं साध्यं मर्त्यं तदपि जायते ।।<br />साधनानुमितं साध्यं मुक्तिः केनात उच्यते ।। २० ।। </div>
							<div class="verse">होत्रर्त्विजाऽग्निना वाचा मृत्योराप्तेर्विमुच्यते ।।<br />इति प्रश्नप्रतिवचो याज्ञवल्क्योऽप्युवाच तम् ।। २१ ।। </div>
							<div class="verse">प्रवक्त याज्ञवल्क्योऽत्र तं पृच्छन्त्यश्वलादयः ।। <br />सराजके समाजेऽयं विचारः क्रियते महान् ।। २२ ।। </div>
							<div class="verse">यजमानस्य येयं वाग्घोता चैतद्दूयं यदा ।।<br />अधिदैवात्मना वेत्ति स होतैवंविधो भवेत् ।। ३३ ।। </div>
							<div class="verse">अनन्तविग्रहः सोऽग्निर्होता मृत्योर्यथोदितात् ।।<br />यजमानस्य मुक्तिः स्यादतिमुक्तिस्तथैव च ।। २४ ।। </div>
							<div class="verse">आसुरात्साधनाद्दैवप्राप्तिर्मुक्तिरिहोच्यते ।। <br />साध्यादप्यासुराद्दैवसाध्याप्तिरतिमुक्तिता ।। २५ ।। </div>
							<div class="verse">यथोक्तोपासनादेव कैवल्यं चेद्विवक्ष्यते ।।<br />ब्रह्मविद्या किमर्थेयं नान्यन्मुक्तेः फलं ततः ।। २६ ।। </div>
							<div class="verse">आसुरात्कर्मणो मृत्योरतिमुक्तिरिहोदिता ।।<br />कालात्कर्मातिरेकेण मृत्योमुक्तिरिहोच्यते ।। २७ ।। </div>
							<div class="verse">प्रयोगसमवाय्येव द्रव्यकर्त्रादिसाधनम् ।।<br />तत्प्रयोगावसाने च सर्वं तदपवृज्यते ।। २८ ।। </div>
							<div class="verse">प्रयोगावसितेस्तूर्ध्वं कालः प्राक्च प्रयोगतः ।।<br />क्षपयन्वर्ततेजस्रं सर्वं तत्कर्मसाधनम् ।। २९ ।।</div>
							<div class="verse">तस्मात्कर्मातिरेकेण कालो मृत्युः प्रतीयताम् ।।<br />ततोऽपि मुक्तिर्वक्तव्येत्यत आरभ्यते परः ।। ३० ।। </div>
							<div class="verse">कालश्च द्विविधः प्रोक्त एकोऽहोरात्रलक्षणः ।।<br />तिथ्यादिलक्षणश्चान्यस्ताभ्यां मुक्तिरिहोच्यते ।। ३१ ।। </div>
							<div class="verse">उपस्थापयतः कर्म तथा क्षपयतो यतः ।।<br />अहोरात्रे ततो मृत्युस्ताभ्यां मुक्तिः कुतो भवेत् ।। ३२ ।। </div>
							<div class="verse">अव्यात्मं चक्षुरध्वर्युरधियज्ञं द्वयं रविः ।।<br />साक्षादनन्तदेहोऽयमिति ध्यायन्विमुच्यते ।। ३३ ।। </div>
							<div class="verse">आत्मावयव एवायं सूर्यश्चक्षुर्ममांशुमान् ।।<br />अध्वर्युरहमेवेति साक्षात्कृत्वा विमुच्यते ।। ३४ ।। </div>
							<div class="verse">कलावृद्धिक्षयाभ्यां तु पक्षयोरुभयोस्तथा ।।<br />चन्द्रः कर्तेह तत्प्राप्त्या पक्षाभ्यां विप्रमुच्यते ।। ३५ ।। </div>
							<div class="verse">ह्रासवृद्ध्योर्यतः कर्ता वायुश्चन्द्रमसस्ततः ।।<br />वायुनैवोपसंहारः प्राणोद्गात्रोरयं कृतः ।। ३६ ।। </div>
							<div class="verse">मनोऽध्यात्मं यदस्याभूद्ब्रह्मा चैवाधियज्ञगः ।।<br />तस्याधिदेवता चन्द्र इति माध्यंदिनश्रुतिः ।। ३७ ।। </div>
							<div class="verse">कर्मतः कालतो मृत्योर्मुक्तोऽयं स्वर्गमेष्यति ।।<br />तं प्रयास्यति केनायमाक्रमेणेति पृच्छ्यते ।। ३८ ।। </div>
							<div class="verse">स्वर्गलोकगतावत्र साधनं पृच्छ्यते यतः ।।<br />अन्तरिक्षमनाधारं गतौ हेतुनिषेधनम् ।। ३९ ।। </div>
							<div class="verse">न तु देहग्रहे प्रश्नः सति गन्तरि पृच्छ्यते ।।<br />अग्न्यादिदृष्टिभिश्चास्य देहः प्राक्प्रतिपादितः ।। ४०।। </div>
							<div class="verse">मनोऽधियज्ञं ब्रह्मैव ब्रह्मा चन्द्रोऽधिदैवतम् ।।<br />चन्द्रेण मनसा लोकमवष्टम्भेन यास्यति ।। ४१ ।।</div>
							<div class="verse">अध्यात्मं प्राण एव स्यादुद्गाता योऽधियज्ञगः ।। <br />स वायुरिति पाठे स्याद्व्याख्या माध्यंदिने त्वियम् ।। ४२ ।। </div>
							<div class="verse">यजमानश्रुतेरत्र पूर्वोद्गीथैकवाक्यतः ।।<br />यजमानो जपस्तत्र ज्ञानं नेत्यवसीयताम् ।। ४३ ।। </div>
							<div class="verse">संभाव्यते न यत्तत्र यजमानस्य मानतः ।।<br />अस्तु कामं तदुद्गातुर्नतु तद्यजमानगम् ।। ४४ ।। </div>
							<div class="verse">इतीत्युक्तपरामर्शो ह्यतिदेशार्थ उच्यते ।।<br />इतोऽन्यत्रातिमोक्षा ये तेऽप्येवमिति वीक्ष्यताम् ।। ४५ ।। </div>
							<div class="verse">अधिदैवात्मना तेषां दृष्टयः साधनात्मनाम् ।।<br />अतिमोक्षाः स्युः सर्वत्र यथोक्तादेव लक्षणात् ।। ४६ ।। </div>
							<div class="verse">फलवत्कर्मणां क्वापि किंचित्सामान्यसंश्रयात् ।। <br />संपत्तिमर्हतां संपदल्पीयःकर्मसूच्यते ।। ४७ ।। </div>
							<div class="verse">यदि वा तत्फलस्यैव किंचित्सामान्यवर्त्मना ।।<br />संपादनं भवेत्संपदग्निहोत्रादिकर्मणि ।। ४८ ।। </div>
							<div class="verse">संपदा चेत्फलप्राप्तिरश्वमेधादिकर्मणाम् ।।<br />त्रयाणामपि वर्णानां तत्पाठः फलवान्भवेत् ।। ४९ ।। </div>
							<div class="verse">नातिभारोऽस्ति नो बुद्धेः शास्रं चेत्तत्परं भवेत् ।।<br />विदुषां श्रेयसेऽतोऽध्वा न क्वचित्प्रतिहन्यते ।। ५० ।। </div>
							<div class="verse">तिसृभिरिति संख्यार्थप्रश्ननिर्णयमब्रवीत् ।।<br />पुरोनुवाक्याद्युक्त्या तु संख्येयार्थविनिर्णयम् ।। ५१ ।। </div>
							<div class="verse">त्रैलोक्यसंख्यासामान्यात्स्यात्सर्वप्राणभृज्जभः ।।<br />सर्वप्राणभृतां यस्मात्र्रिष्वेवैतेषु संभवः ।। ५२ ।। </div>
							<div class="verse">उज्ज्वलत्वादिसामान्याद्देवलोकादिसंपदः ।।<br />फलसंपद एवैता नात्र कर्म विवक्ष्यते ।। ५३ ।। </div>
							<div class="verse">दीप्तिर्नादोऽधःशयनमाज्यमांसपयोम्भसाम् ।।<br />देवलोकादिसंपत्स्याद्दीप्तिमत्त्वादिसंभवात् ।। ५४ ।। </div>
							<div class="verse">वृत्त्यानन्त्यान्मनोऽनन्तं शब्दादीनामनन्ततः ।। <br />विश्वेदेवान्मनोवृत्तीः संपाद्याऽऽनन्त्यसाम्यतः ।। ५५ ।।</div>
							<div class="verse">अनन्तमेव तेनासौ सम्यग्ज्ञानेन विन्दति ।।<br />लोकं यथोक्तदृष्टिः सन्यजमानः फलं स्वयम् ।। ५३ ।। </div>
							<div class="verse">तिस्रः पुरोनुवाक्याद्या ऋचः पूर्वमुदीरिताः ।।<br />यास्ता एवात्र विज्ञेयाः स्तोत्रिया अपि नापराः ।। ५७ ।। </div>
							<div class="verse">गीतयस्त्वधियज्ञं ता अध्यात्मं कास्तु ता इति ।।<br />प्राणापानव्यानरूपा अध्यात्मं ताः प्रचक्षते ।। ५८ ।। </div>
							<div class="verse">जयो भूरादिलोकानां संख्यादित्वादिसाम्यतः ।।<br />अश्वलोऽप्युपरेमेऽथ स्वोक्तप्रश्नविनिर्णयात् ।। ५९ ।।</div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यायस्य प्रथममश्वलब्राह्मणम्   </div>
					</div>
		<hr>
					<div class="section" type="brahmana" id="BRVS_C03_S02">
						<div class="sname">॥ द्वितीयं ब्रह्माणम्  ॥</div>
							<div class="verse">मृत्योर्मुक्त्यतिमुक्ती द्वे पूर्वस्मिन्ब्राह्मणे गते ।।<br />मृत्युरूपावधृतये परं ब्राह्मणमुच्यते ।। १ ।।</div>
							<div class="verse">किंलक्षणेन ग्रस्तोऽयं मृत्युनेति प्रचोदिते ।।<br />ग्रहातिग्रहरूपेण ग्रस्तोऽयमिति कथ्यते ।। २ ।।</div>
							<div class="verse">अधिभूताधियज्ञादिपरिच्छेदफलात्मकः ।।<br />मोहासङ्गास्पदो मृत्युर्ग्रहातिग्रहलक्षणः ।। ३ ।। </div>
							<div class="verse">इतो मुक्तस्य रूपाणि त्वग्न्यादीनि पुराऽब्रवम् ।।<br />उद्गीथब्राह्मणे पूर्वमश्वलब्राह्मणे तथा ।। ४ ।। </div>
							<div class="verse">फलं च ज्ञानयुक्तानां कर्मणामेतदिष्यते ।।<br />उत्पत्त्याद्यन्वयात्तस्मादनित्यं स्याद्घटादिवत् ।। ५ ।। </div>
							<div class="verse">अतो यथोक्तादेतस्मात्साध्यसाधनलक्षणात् ।।<br />संसारद्बन्धनान्मोक्षः कर्तव्यो ज्ञानहेतुतः ।। ६ ।। </div>
							<div class="verse">ज्ञानकर्मफलं दिव्यं यदि नाम पुरोदितम् ।।<br />ग्रहातिग्रहबन्धेन तथाऽपि सितमेव तत् ।। ७ ।।</div>
							<div class="verse">वाङ्भनःप्राणरूपाणां त्र्यन्नात्मन्यपि संभवात् ।।<br />ग्रहातिग्रहरूपाणां नातो मुक्तः प्रजापतिः ।। ८ ।। </div>
							<div class="verse">वागादयो ग्रहा ज्ञाताश्चतुष्ट्वं चाविवक्षितम् ।।<br />अतिमोक्षातिदेशोक्तेस्तद्विशेषोऽथ भण्यते ।। ९ ।। </div>
							<div class="verse">ग्रहा घ्राणादयो ज्ञेया गन्धाद्यास्तदतिग्रहाः ।।<br />ग्रहैर्गन्धादयो ग्रस्ता ग्रहाश्चाऽऽत्मा च गोचरैः ।। १० ।। </div>
							<div class="verse">अपानेनाऽऽहृतो गन्धो घ्राणस्यैति वशं यथा ।।<br />चक्षुरादिग्रहास्तद्वत्प्राणादिसचिवैरिह ।। ११ ।। </div>
							<div class="verse">गन्धादिविषया धीस्थाः कर्मसंबोधिता यतः ।।<br />प्रयुञ्जते हि घ्राणादींस्ततस्ते स्युरतिग्रहाः ।। १२ ।। </div>
							<div class="verse">योऽयं मृत्युरिह प्रोक्तो मृत्युस्तस्यापि चापरः ।।<br />अस्ति नास्तीति वा ब्रूहि याज्ञवल्क्य यथातथम् ।। १३ ।। </div>
							<div class="verse">अस्ति चेदनवस्था स्यादनिर्मोक्षो न चेद्भवेत् ।।<br />इति प्रतिवचः कष्टं मत्वैनं पर्यपृच्छत ।। १४ ।। </div>
							<div class="verse">न कश्चिन्नियतो भावो मृत्युरित्युपदिश्यते ।।<br />विनाशको यतो मृत्युर्विनाश्यान्प्रति भण्यते ।। १५ ।। </div>
							<div class="verse">मृत्योरपि सतो मृत्युरस्त्येवेति मयोच्यते ।।<br />न चानवस्थेहाऽऽप्नोति सर्वमृत्युत्वकारणात् ।। १६ ।। </div>
							<div class="verse">सर्वान्नभक्षणादग्निर्मृत्युस्तावदसावपि ।।<br />अपामन्नं भवन्दृष्टो बह्वीनां तनुविग्रहः ।। १७ ।। </div>
							<div class="verse">अग्निर्हिरण्यगर्भो वा ह्यापस्तत्कारणं मताः ।।<br />कार्याणां मारणान्मृत्युः कारणं प्रथितं भुवि ।। १८ ।। </div>
							<div class="verse">प्रत्यग्याथात्म्यविज्ञानं मृत्युरज्ञानरूपिणः ।।<br />संसारहेतोर्मृत्योः स्यान्नापीहास्त्यनवस्थितिः ।। १९ ।।</div>
							<div class="verse">निरुणद्धि यथा जन्म तन्नाशमपि तत्तथा ।।<br />प्रत्यग्याथात्म्यविज्ञानं नानवस्थाऽप्यतो भवेत् ।। २० ।। </div>
							<div class="verse">अन्येऽतो मृत्यवो गौणास्तैर्मृतौ स्यात्पुनर्जनिः ।।<br />प्राक्तनान्यपि जन्मानि सम्यग्ज्ञानं तु हन्ति नः ।। २१ ।। </div>
							<div class="verse">यथोक्त एव व्याख्याने युक्तेयं स्यात्फलश्रुतिः ।।<br />न तु निःशेषसंसारविध्वंसिन्यात्मबोधने ।। २२ ।। </div>
							<div class="verse">समस्तमृत्योस्तमसः सम्यगात्मावबोधनम् ।।<br />मृत्युस्तत्फलविज्ञप्त्यै परो ग्रन्थोऽवतार्यते ।। २३ ।। </div>
							<div class="verse">सम्यग्ज्ञातात्मयाथात्म्यो यदाऽयं म्रियते पुमान् ।।<br />किमुत्क्रामन्त्यतः प्राणा उताहो नेति भण्यताम् ।। २४ ।। </div>
							<div class="verse">उत्क्रान्तौ स्यादनिर्मोक्षो जन्मार्थं मरणं यतः ।।<br />अमृतिश्चाप्यनुत्क्रान्तौ सत्सु प्राणेषु का मृतिः ।। २५ ।। </div>
							<div class="verse">दुःशकोत्तरमित्येवं प्रश्नं मत्वाऽन्वपृच्छत ।।<br />आर्तभागो मुनिर्विद्वान्स च नेति तमब्रवीत् ।। २६ ।। </div>
							<div class="verse">अकर्त्रात्मपरिज्ञानाद्ध्वस्ताविद्यस्य सर्वतः ।।<br />देहान्तरग्रहाभावात्प्राणोत्क्रान्तेरसंभवः ।। २७ ।। </div>
							<div class="verse">यदैव सम्यग्विज्ञानं जातमस्याऽऽगमोक्तितः ।। <br />प्राणाः सहेतवः सर्वे तदैवास्ता निरन्वयाः ।। २८ ।। </div>
							<div class="verse">नान्वयं सहते प्रत्यङ्न चापि व्यतिरेकताम् ।।<br />कौटस्थ्यैकत्वहेतुभ्यां प्रत्यग्याथात्म्यवस्तुनः ।। २९ ।। </div>
							<div class="verse">ध्वस्तध्वान्तस्य विज्ञानादतो हेतुफलात्मनाम् ।।<br />दृशौ स्यात्समवनयः सर्पादीनां यथा स्रजि ।। ३० ।।</div>
							<div class="verse">न स्वकारणसंसर्गस्तस्य ज्ञानादपह्नुतेः ।।<br />निष्फलं च भवेज्ज्ञानं यदि कारणसंगतिः ।। ३१ ।। </div>
							<div class="verse">उत्क्रामन्ति न चेत्प्राणा नायं तर्हि मृतो भवेत् ।।<br />देहस्यैव मृतेर्नैवं जीवो न म्रियते सदा ।। ३२ ।। </div>
							<div class="verse">जीवापेतमिति ह्युक्तेर्जन्मादेश्च निषेधतः ।।<br />यत्संबन्धादचित्कोऽपि जीवतीत्यभिधीयते ।। ३३ ।। </div>
							<div class="verse">देहस्तस्य कथं मृत्युर्जीवस्येहोपपद्यते ।।<br />यतोऽतो देहमरणं प्रात्यक्ष्यादुपपद्यते ।। ३४ ।। </div>
							<div class="verse">प्राणा एव विलीयन्ते किंवाऽन्यदपि कृत्स्नतः ।।<br />प्रयोजकादि निःशेषं म्रियमाणाद्विपश्चितः ।। ३५ ।। </div>
							<div class="verse">प्राणमात्रविनाशे स्याद्भूयो जन्म प्रयोजकात् ।।<br />सप्रयोजकतन्नाशे मुक्तिरस्योपपद्यते ।। ३६ ।। </div>
							<div class="verse">किमेनं न जहातीति पृष्टो नामेत्यथाब्रवीत् ।।<br />न किंचिन्न जहातीति प्रसिद्धेरिदमुच्यते ।। ३७ ।। </div>
							<div class="verse">नाममात्रावशेषं तदित्युक्तौ गम्यते यतः ।।<br />न किंचिदवशिष्टं स्यादिति यद्वत्तथेह तत् ।। ३८ ।। </div>
							<div class="verse">शब्दार्थश्चाऽऽकृतिर्यस्मान्नातो नाम विनश्यति ।।<br />आनन्त्यं नित्यतैवास्य नाम्नो न व्यक्तिभूरिता ।। ३९ ।। </div>
							<div class="verse">मृत्योः प्रयोजकं यत्स्याद्ग्रहातिग्रहरूपिणः ।।<br />तत्स्वरूपावधृतये प्रारब्धैषोत्तरा श्रुतिः ।। ४० ।।</div>
							<div class="verse">वैश्वानरवरादत्र केचिदाहुर्महाधियः ।।<br />देहद्वयविमोकेऽपि नैव मुक्तः पुमानिति ।। ४१ ।। </div>
							<div class="verse">नाममात्रावशेषोऽसावन्तरालेऽवतिष्ठते ।। <br />परात्मनः परिच्छिन्नोऽविद्ययोषररूपया ।। ४२ ।। </div>
							<div class="verse">उच्छिन्नकामकर्माऽसौ कृत्स्नतत्फलभोगतः ।।<br />उच्छिन्नाशेषबुद्ध्यादिस्तत्कारणपरिक्षयात् ।। ४३ ।। </div>
							<div class="verse">अद्वैतदर्शनेनास्य द्वैतदृष्ट्यपनुत्तये ।।<br />पर आरभ्यते ग्रन्थो ब्रह्मविद्यावबुद्धये ।। ४४ ।। </div>
							<div class="verse">अत्र यत्प्रतिवक्तव्यं तदुक्तमसकृत्पुरा ।।<br />जिह्रेम्यत्र पुनर्वक्तुं पुनरुक्तगिरा भृशम् ।। ४५ ।। </div>
							<div class="verse">भाष्योपात्तमतो ब्रूमो नानुपात्तं कथंचन ।।<br />पिष्टपेषणवत्सर्वं पूर्वपक्षोक्तिदूषणम् ।। ४६ ।। </div>
							<div class="verse">द्वैतदृष्ट्यैव निःशेषद्वैतकार्यपरिक्षयात् ।।<br />न भूतमात्रोपादाने बीजमस्ति मनागपि ।। ४७ ।। </div>
							<div class="verse">पुमर्थावसितेः शास्रं कृतार्थं विनिवर्तते ।।<br />अद्वैतदर्शनेनातो नास्ति किंचित्प्रयोजनम् ।। ४८ ।। </div>
							<div class="verse">अद्वैतदर्शनार्थाय शास्रारम्भोऽत एव च ।।<br />नैवोपपद्यते कृत्स्नपुरुषार्थावसानतः ।। ४९ ।। </div>
							<div class="verse">उपपन्नस्तदारम्भो मिथःकार्यपृथक्त्वतः ।।<br />द्वैताद्वैतात्मसंदृष्ट्योर्दन्तोलूखलयोरिव ।। ५० ।। </div>
							<div class="verse">आसङ्गकार्यमुच्छिन्नं द्वैतदृष्ट्याऽऽत्मनो यतः ।।<br />आसङ्ग एव भूतानामुपादानमिहेष्यते ।। ५१ ।। </div>
							<div class="verse">स एष द्वैतदृष्ट्याऽत्र कर्मपक्षो निराकृतः ।।<br />कामश्च वासनाः सर्वा माहारजनपूर्विकाः ।। ५२ ।। </div>
							<div class="verse">सर्वं चेद्विनिवृत्तं स्यात्किमन्यदवशिष्यते ।।<br />तत्परिच्छेदि विज्ञानमविद्यैवावशिष्यते ।। ५३ ।।</div>
							<div class="verse">कर्माऽऽरम्भे विकर्त्रेव स्वाश्रयस्य सदेष्यते ।।<br />इयत्ता कारकावस्था परिच्छिज्ज्ञानमेव तु ।। ५४ ।। </div>
							<div class="verse">सैषाऽविद्या परिच्छेत्री ययाऽयं परमात्मनः ।।<br />संसारित्वं परिच्छिन्नो विज्ञानात्मत्वमश्नुते ।। ५५ ।। </div>
							<div class="verse">निवृत्तो द्वैतविषयाद्यद्यप्येष तथाऽपि तु ।।<br />संसारावस्थ एवाथं द्वैतत्वाद्ब्रह्मभेदतः ।। ५६ ।। </div>
							<div class="verse">यतोऽनवसितं वाक्यं पुमर्थानवसानतः ।।<br />प्रवर्तते पुरेवातो ब्रह्मण्यप्ययसिद्धये ।। ५७ ।। </div>
							<div class="verse">एकवाक्यत्वमेतस्माद्दूैताद्वैतार्थवाक्ययोः ।।<br />मोहाध्वस्तेर्न चाशेषः पुरुषार्थः समाप्यते ।। ५८ ।। </div>
							<div class="verse">परिच्छेदं हि यत्कार्यं तदेव विनिवर्तते ।।<br />ध्वान्तोच्छित्तौ विकर्तुत्वं कर्मणस्त्वनुवर्तते ।। ५९ ।। </div>
							<div class="verse">आसङ्गश्च तथैवाऽऽस्ते ते एते सङ्गकर्मणी ।।<br />अनिवृत्ते सती भूयोऽविद्यां जनयितुं क्षमे ।। ६० ।। </div>
							<div class="verse">अविनिर्भागवृत्तित्वात्सर्वदैव परस्परम् ।।<br />न चाविशुद्धे द्वैतार्थे शक्यमद्वैतमीक्षितुम् ।। ६१ ।। </div>
							<div class="verse">इत्यादिपूर्वपक्षोक्तिदूषणेष्वाभिधास्यते ।।<br />ग्रन्थभूयस्त्वसंत्रासान्नेह कृत्स्नोऽभिधीयते ।। ६२ ।। </div>
							<div class="verse">भूरि दूषणमत्रोक्तं श्रुत्या च स्वयमेव च ।।<br />पुरुषो वा इति ह्युक्त्या तथाऽस्मादिति वाक्यतः ।। ६३ ।। </div>
							<div class="verse">कारणादक्षरादन्नं पुरुषेणेह कर्मणा ।।<br />अव्याकृतादिभावेन व्रीह्यादित्वाय जन्यते ।। ६४ ।। </div>
							<div class="verse">तत्रैवं सति यद्येतद्येतैव हि केवलम् ।।<br />न जन्यतेऽतः क्षीयेत न त्वेतन्नेह जन्यते ।। ६५ ।। </div>
							<div class="verse">नित्यं भुङ्क्ते यथैवान्नमात्मा वाग्देहबुद्धिभिः ।।<br />अक्षीणैः कर्मसंतानैस्तथैव जनयत्यपि ।। ६६ ।। </div>
							<div class="verse">भूतानि क्षीयमाणानि कर्मणा परमात्मनः ।।<br />पुरुषेणेह जन्यन्ते तस्मात्स पुरुषोऽक्षितिः ।। ६७ ।। </div>
							<div class="verse">पूर्वकर्मोपभोगो यः पुरुषाणां शुभाशुभः ।।<br />तस्मादासङ्गवैशेष्यादन्यस्य प्रक्रिया पुनः ।। ६८ ।। </div>
							<div class="verse">तत्रैवं सति सासङ्गाः प्रायेण प्राणिनो यतः ।।<br />अतः कामाशयवशात्सृज्यतेऽन्नं मुहुर्मुहुः ।। ६९ ।। </div>
							<div class="verse">क्षीयन्तेऽन्याश्च भोगेन चीयन्तेऽन्याश्च कर्मणा ।।<br />भूतमात्राः प्रदीपस्य संतानेनार्चिषो यथा ।। ७० ।। </div>
							<div class="verse">परस्परात्तृभोज्यत्वसंस्कारोपनिबन्धनम् ।।<br />विज्ञानात्मभिरारब्धं बंभ्रमीत्यखिलं जगत् ।। ७१ ।। </div>
							<div class="verse">विज्ञानात्मा हि यः कश्चित्कर्मणा येन केनचित् ।।<br />साधियूताधिदैवस्य जगतः सर्गकारणम् ।। ७२ ।। </div>
							<div class="verse">श्रुत्यैतत्स्वयमेवोक्तं कर्म न क्षीयते यथा ।।<br />दैववागादिसंपत्तिस्तथा त्र्यन्नात्मदर्शिनः ।। ७३ ।। </div>
							<div class="verse">इदं तत्तदिदं चेति त्रिषु कालेषु नित्यताम् ।।<br />प्राहास्य विद्यमानस्य विक्रियामात्रमेव तु ।। ७४ ।। </div>
							<div class="verse">यद्यत्कामयते चास्मादविद्याकामकर्मणाम् ।।<br />ब्रह्मण्यवस्थितस्यापि त्वक्षयत्वं श्रुतिर्जगौ ।। ७५ ।। </div>
							<div class="verse">कृत्स्नप्राप्त्या क्षयो नातो विद्यते कामकर्मणोः ।।<br />प्रमाणासंभवात्तस्मादसमीचीनमुच्यते ।। ७६ ।। </div>
							<div class="verse">व्यक्ततायाः क्षयो यस्तु कारणात्मतया श्रुतः ।।<br />तादृक्क्षयः सुषुप्तेऽपि नैवास्माभिर्निवार्यते ।। ७७ ।। </div>
							<div class="verse">प्रत्यक्तत्त्वपरिज्ञानजन्मैव ध्वंसहेतुताम् ।।<br />द्वैतस्यैति पुमर्थश्च नातोऽन्यत्किंचिदिष्यते ।। ७८ ।। </div>
							<div class="verse">तमेतमिति च तथा सर्वेषामपि कर्मणाम् ।।<br />प्रत्यग्ज्ञानसमुत्पत्तौ विनियोगः प्रदर्शितः ।। ७९ ।। </div>
							<div class="verse">भिद्यते हृदयग्रन्थिश्छिद्यन्ते सर्वसंशयाः ।।<br />क्षीयन्ते चास्य कर्माणि तस्मिन्दृष्टे परावरे ।। ८० ।। </div>
							<div class="verse">भोगक्षयेण काम्यानां निषिद्धानां च कर्मणाम् ।।<br />क्षय आरब्धकार्याणां ज्ञानिनोऽपि, न बोधतः ।। ८१ ।। </div>
							<div class="verse">आभवादर्जितानां तु सर्वेषामपि कर्मणाम् ।।<br />क्षयोऽनारब्धकार्याणां सम्यग्ज्ञानप्रसूतितः ।। ८२ ।। </div>
							<div class="verse">ज्ञानोत्पत्तौ क्षये मानं कर्मणां विद्यते यथा ।।<br />कृत्स्रप्राप्त्या क्षये मानं न तथा किंचिदिष्यते ।। ८३ ।। </div>
							<div class="verse">परिच्छेत्री न चाविद्या तमोरूपा हि सा यतः ।। <br />आच्छादिकाऽतः सा युक्ता समस्तव्यस्तरूपिणः ।। ८४ ।। </div>
							<div class="verse">न चापि मिथ्याविज्ञानं परिच्छेदकमिष्यते ।।<br />परिच्छिनत्ति किं व्योम नीलज्ञानं मनागपि ।। ८५ ।। </div>
							<div class="verse">सतो हि व्यञ्जकं मानं, न तु तत्कुम्भकारवत् ।।<br />मेयवस्त्वनुरोधित्वात्परिच्छेदकता धियः ।। ८६ ।। </div>
							<div class="verse">यथावस्त्वनुरोधित्वमज्ञनस्यापि चेन्मतम् ।।<br />मुक्ते मेये सदा मुक्तिर्बन्धो वा स्याद्विपर्यये ।। ८७ ।। </div>
							<div class="verse">नाऽऽत्माऽनान्मीयकार्यस्य स्यादुपादानकारणम् ।।<br />अतादात्म्यान्न हि घटं जनयन्तीह तन्तवः ।। ८८ ।। </div>
							<div class="verse">परात्मनः स्वतोऽविद्या बहिष्ठे कामकर्मणी ।।<br />आगते नत्वविद्याया भवतैवैतदुच्यते ।। ८९ ।। </div>
							<div class="verse">न चाप्यविद्यामसतीं शक्नुतः कामकर्मणी ।।<br />तदकारणतः कर्तुं मृत्स्नेभाश्वादिकं यथा ।। ९० ।। </div>
							<div class="verse">न चात्यन्तासतो जन्म कुर्याल्लोकेऽपु कारणम् ।।<br />नर्ते धरां सुवृष्ट्याऽपि पद्मिनीसंभवोऽम्बरात् ।। ९१ ।। </div>
							<div class="verse">ब्रह्मैव चेदविद्याया जन्मनः कारणं मतम् ।।<br />तस्मिन्सति समुच्छित्तिरविद्यायाः कथं भवेत् ।। ९२ ।। </div>
							<div class="verse">आत्यन्तिकी समुच्छित्तिः स्याच्चेन्मोहस्य कारणे ।।<br />सत्येव नश्वरस्यास्य स्वतः किं साधनैर्वद ।। ९३ ।। </div>
							<div class="verse">न चेत्ते शक्नुतोऽविद्यां रक्षितुं कामकर्मणी ।।<br />विद्यमानां विनष्टां तु कर्तुं ते शक्नुतः कथम् ।। ९४ ।। </div>
							<div class="verse">कामकर्मादिहानेऽपि यद्यविद्याऽवशिष्यते ।।<br />नेतीति वचसो व्याख्या तथा सति विरुध्यते ।। ९५ ।। </div>
							<div class="verse">नेतीति प्रथमः शब्दो मूर्तामूर्तनिषेधकृत् ।।<br />द्वितीयो नेति यः सोऽथ भावनाप्रतिषेधकृत् ।। ९६ ।। </div>
							<div class="verse">भावनादिविशेषेषु यच्छान्तेष्ववशिष्यते ।।<br />निष्कलं तत्परं ब्रह्म नेति नेत्युपदिश्यते ।। ९७ ।। </div>
							<div class="verse">ज्ञातं ब्रह्म यथावच्च न चापागात्ततस्तमः ।।<br />इत्येतदविरुद्धं स्यात्प्रसादाज्जातवेदसः ।। ९८ ।। </div>
							<div class="verse">द्वैतार्थस्य विशुद्धिश्च कीदृश्यत्र विवक्षिता ।।<br />अद्वैतानभिसंबन्धो नाशो वा मलशुद्धिवत् ।। ९९ ।। </div>
							<div class="verse">समस्तव्यस्तसंदृष्टौ नाद्वैताद्वैूतता पृथक् ।। १०० ।। <br />तयोरैकात्म्यतो युक्ता नापि तन्नाश इष्यते ।।<br/>नष्टे द्वैतेऽखिले न स्यात्समस्तव्यस्तदर्शनम् ।। १०१ ।। </div>
							<div class="verse">शीतोष्णयोरिव कथं परस्परविरोधिनोः ।।<br />एकत्र समवायः स्यात्समस्तव्यस्तधर्मयोः ।। १०२ ।। </div>
							<div class="verse">अपूर्वादिषु जीवत्सु श्रुतिवाक्येषु शक्यते ।।<br />नेश्वरेणापि निर्वक्तुं समास्तव्यस्तताऽऽत्मनः ।। १०३ ।। </div>
							<div class="verse">न च कुम्भादिवदृष्टिरात्मनोऽव्यतिरेकतः ।।<br />अनात्मत्वप्रसक्तिः स्याद्रष्टृदृश्यप्रभेदतः ।। १०४ ।। </div>
							<div class="verse">नो चेत्समस्तदृष्ट्यौव व्यस्तदृष्टिः समाप्यते ।।<br />आत्मनीति श्रुतेर्वाक्यप्रमाणं प्रसज्यते ।। १०५ ।। </div>
							<div class="verse">येनाश्रुतं श्रुतमिति कस्मिन्न्विति तथा वचः ।।<br />इत्यादि सुविरुद्धं स्यान्न चापीहापरा मितिः ।। १०६ ।। </div>
							<div class="verse">समस्तव्यस्तसंदृष्टौ न किंचिदपि दृश्यते ।।<br />पूर्णाज्ञानैकहेतुत्वाद्रज्जुसर्पादिदृष्टिवत् ।। १०७ ।। </div>
							<div class="verse">अणून्प्रत्येकशः सर्वान्स गृह्णीयादयत्नतः ।।<br />द्वैतभेदानिमान्सर्वानेकैकस्य न वेत्ति यः ।। १०८ ।।</div>
							<div class="verse">सर्वेष्वपि च दृष्टेषु द्वेतभेदेषु केनचित् ।।<br />आनन्त्यं ब्रह्मता चास्य दुर्घटा स्यात्तथा सति ।। १०९ ।। </div>
							<div class="verse">द्रव्यदृष्ट्या समीक्ष्यन्ते धर्मा नीलादयो यथा ।।<br />आत्मदृष्ट्या तथेक्ष्यन्ते नानात्मानो विरोधतः ।। ११० ।। </div>
							<div class="verse">तथाचेहाऽऽगमवचः पराञ्चीति विरुद्धताम् ।।<br />आत्मानात्मार्थसंदृष्ट्योः स्फुटं नः प्रत्यपीपदत् ।। १११ ।। </div>
							<div class="verse">आत्मा वा अर इत्युक्तौ नैवानात्मेक्षणे विधिः ।।<br />अनूद्यैव यथाप्राप्तमात्मदृष्टिर्विधीयते ।। ११२ ।। </div>
							<div class="verse">यत्र यत्र विधिर्दृष्टस्तत्र तत्राऽऽत्मकर्मकः ।।<br />कृत्स्नानात्मानुवादेन प्रत्यग्दृष्टिर्विधीयते ।। ११३ ।। </div>
							<div class="verse">साध्यसाधनसंबन्धविज्ञानं नान्यतः श्रुतेः ।।<br />तदन्येषु पदार्थेषु प्रत्यक्षादिप्रमाणतः ।। ११४ ।। </div>
							<div class="verse">सर्वमानातिवर्त्यात्मप्रतिपत्तौ ततः श्रुतिः ।।<br />निमित्तत्वेन सन्मानं सुषुप्तोत्थापकोक्तिवत् ।। ११५ ।। </div>
							<div class="verse">मन्त्राम्नायोऽप्युपन्यस्तो यथेह न विरुध्यते ।।<br />तथोदर्के प्रवक्ष्यामः सर्वं भद्रं ततोऽस्त्विदम् ।। ११६ ।। </div>
							<div class="verse">परापरत्वभेदेन द्वे विद्ये समुदीरिते ।।<br />विद्याविद्ये इहोच्येते तमोवस्त्ववसानतः ।। ११७ ।। </div>
							<div class="verse">तपो विद्या च विप्रस्य निःश्रेयसकरं परम् ।।<br />तपसा कल्मषं हन्ति विद्ययाऽमृतमश्नुते ।। ११८ ।। </div>
							<div class="verse">ध्वस्ताध्यात्मादिसंभेदः प्रत्यङ्भोहैकमात्रभाक् ।।<br />द्रष्टव्य इत्यादिविधौ प्रवर्तेत जडः कथम् ।। ११९ ।। </div>
							<div class="verse">इत्यादि पूर्वमेवोक्तं दूषणं दूषितात्मनाम् ।।<br />आत्मानमेवेत्यत्रैव न भूयोऽत्राभिधीयते ।। १२० ।। </div>
							<div class="verse">सुविस्पष्टार्थतो भाष्यं टीकां नैव व्यपेक्षते ।।<br />तस्माद्भाष्याक्षरैरेव शेषोऽर्थोऽत्र प्रतीयताम् ।। १२१ ।। </div>
							<div class="verse">ग्रहातिग्रहरूपं तत्प्रयुक्तं केन बन्धनम् ।।<br />प्रयोजकावधृतये याज्ञवल्क्येत्युवाच ह ।। १२२ ।। </div>
							<div class="verse">कर्माश्रयत्वतो लिङ्गादविद्वानिह गृह्यते ।।<br />प्रकृताया विभक्तेश्च विभक्त्यन्तरसंश्रयात् ।। १२३ ।। </div>
							<div class="verse">यत्रास्याविदुषः पुंसो मृतस्याऽऽयुष्परिक्षयात् ।।<br />स्वयोनिं वाक्समप्येति वातं प्राणोऽनुगच्छति ।। १२४ ।। </div>
							<div class="verse">अग्न्यादिदेवतांशा ये भोगार्थं कर्मणाऽर्जिताः ।।<br />वागादिशब्दैरुच्यन्ते त एवात्र न पौरुषाः ।। १२५ ।। </div>
							<div class="verse">पुंसः कर्मक्षये स्वांशान्संहरन्ति यथायथम् ।।<br />अग्न्यादिदेवताः सोऽयमुपसंहार उच्यते ।। १२६ ।। </div>
							<div class="verse">पुंसो देहग्रहे भूयो देहस्थानेषु देवताः ।।<br />अंशं निदधति स्वं स्वं कर्मभोगप्रसिद्धये ।। १२७ ।। </div>
							<div class="verse">हृद्याकाश इहाऽऽमेति स्यादाकाशाप्ययत्वतः ।।<br />प्रश्नस्य विषयत्वेन विज्ञानात्मोपयोगतः ।। १२८ ।। </div>
							<div class="verse">अधिष्ठातृवियुक्तानि न्यस्तदात्रोपमानि हि ।।<br />वागादिकरणानीति नालं पुंभोगसिद्धये ।। १२९ ।। </div>
							<div class="verse">विदेहदेवतः कायं भवत्येष पुमानिति ।।<br />आश्रयं केति पुंसोऽसावप्राक्षीन्मुनिसत्तमम् ।। १३० ।। </div>
							<div class="verse">किं कारणात्मतामेति किंवा केनचिदात्मना ।।<br />अवतिष्ठत एवायं किवा कर्मैव संश्रितः ।। १३१ ।। </div>
							<div class="verse">गुणान्वा यदि वेशानं कालं वा दैवमेव वा ।।<br />यदृच्छां संततिं शून्यं विनाशं वेति भण्यताम् ।। १३२ ।। </div>
							<div class="verse">प्रश्नेन भावितस्तुष्टः पाणिमस्याग्रहीदृषिः ।।<br />अन्यासाधारणं प्रश्नमप्राक्षीदिति विस्मितः ।। १३३ ।। </div>
							<div class="verse">असाधारण्यसिद्ध्यर्थमावामेवेत्यतोऽवदत् ।। <br />विद्यागुप्तिश्च बहुशः श्रुतावपि समीक्ष्यते ।। १३४ ।। </div>
							<div class="verse">आवयोरेव विज्ञानं यथेदं प्रागभूदितः ।।<br />आवामेव तथैवोर्ध्वं वेदिष्यावो यथोदितम् ।। १३५ ।। </div>
							<div class="verse">सजने प्रश्न एतस्मिन्ख्याप्यमाने त्वयोदिते ।।<br /> न सिध्येदावयोरुक्तं प्रयोजनमिदं ध्रुवम् ।। १३६ ।। </div>
							<div class="verse">न त्वन्योक्तिपरित्रासाद्याज्ञवल्क्योऽब्रवीदिदम् ।।<br />जल्पे वाद्यतिरेकेण नान्यो वक्ति यतस्ततः ।। १३७ ।। </div>
							<div class="verse">परिशिष्टानपि प्रश्नानुत्क्रम्य व्याकरोदसौ ।।<br />सजनादिति नातः स्यादन्योक्तिभयकारणम् ।। १३८ ।। </div>
							<div class="verse">साध्वेतदिति संभाव्य सजनादुत्ससर्पतुः ।।<br />याज्ञवल्क्यार्तभागौ तावुत्क्रम्य च जजल्पतुः ।। १३९ ।। </div>
							<div class="verse">सजनात्तावथोत्क्रम्य मिथस्तत्र यदूचतुः ।।<br />तत्सर्वं श्रुतिराचख्यावस्मत्प्रियचिकीर्षया ।। १४० ।। </div>
							<div class="verse">कर्मादिपरतन्त्रत्वात्स्वाश्रयो नायमिष्यते ।।<br />संसारभूमिवर्तित्वान्न चाऽऽत्मा कारणाश्रयः ।। १४१ ।। </div>
							<div class="verse">अचित्कत्वात्प्रधानादि पुंसो न स्थानमिष्यते ।।<br />न कर्म तत्फलं वेत्ति न च कस्यैति संगतिम् ।। १४२ ।। </div>
							<div class="verse">न चेश्वरे स्थितिस्तस्य शास्रानारम्भसक्तितः ।।<br />कृतनाशाकृतप्राप्ती प्राप्नुतो नुस्तथा सति ।। १४३ ।। </div>
							<div class="verse">दैवाधिष्ठित एवायं कर्मकालवशानुगः ।।<br />प्रवर्ततां चेत्पुरुषो नैवमप्युपपद्यते ।।<br />जडत्वादिति पूर्वोक्तो दोषोऽत्रापि च विद्यते ।। १४४ ।। </div>
							<div class="verse">सदेवताकं पूर्वोक्तं समर्थमिति चेन्मतम् ।। १४५ ।। <br />प्रवृत्तिरप्रवृत्तिर्वा देवतैश्वर्यतः सदा ।।<br />नियमे हेत्वसद्भावान्न स्यान्नैयमिकी स्थितिः ।। १४६ ।। </div>
							<div class="verse">न चापि केवलं कर्म पुंसः स्यादाश्रयो यतः ।।<br />अचेतनत्वानित्यत्वदोषदुष्टं पुरोदितम् ।। १४७ ।। </div>
							<div class="verse">मयाऽयमनुयातव्यः कर्ता चायं ममाभवत् ।।<br />कालादिविषयं ज्ञानं ध्वंसिनः कर्मणः कुतः ।। १४८ ।।</div>
							<div class="verse">यत एवमतः सर्वे कालदैवेश्वरादयः ।।<br />कर्मप्रधानाः पुंसः स्यादाश्रयोऽयमनुत्तमः ।। १४९ ।। </div>
							<div class="verse">इठो यदृच्छा नियतिः कारणत्वेन नाऽऽश्रिताः ।।<br />संततौ चानवस्थानान्नाऽऽश्रयत्वं प्रमाणतः ।। १५० ।। </div>
							<div class="verse">न कर्म पूर्वस्कन्धेषु नष्टन्वादुपपद्यते ।।<br />न चेह परिणामः स्यादुत्तरस्कन्धसंगतौ ।। १५१ ।। </div>
							<div class="verse">अनिष्ठितं न कर्मापि फलायालं भवेत्कचित् ।।<br />न चैकत्रैकदा स्थानं विरोधाज्जन्मनाशयोः ।। १५२ ।। </div>
							<div class="verse">न च स्कन्धातिरेकेण स्थिरः कश्चिदपीष्यते ।।<br />भोगमोक्षाभिसंबन्धी यं प्रत्येतत्प्रवर्तते ।। १५३ ।। </div>
							<div class="verse">अनारम्भश्च शून्येऽपि यथाऽयमुपलभ्यते ।।<br />मितेश्चासंभवाच्छून्यं सर्वथा नोपपद्यते ।। १५४ ।। </div>
							<div class="verse">यत एवमतो न्याय्यं कर्मैवास्य समाश्रयः ।।<br />संसारभूमौ पुंसः स्यात्कालादेस्तत्प्रधानतः ।। १५५ ।।</div>
							<div class="verse">कर्मप्राधान्यमेवातः स्वयमेवाब्रवीच्छ्रुतिः ।।<br />कालदैवेश्वरादिभ्यः कालादेस्तत्प्रयुक्तितः ।। १५६ ।। </div>
							<div class="verse">सति कर्मणि वैचित्र्यं भूतानामुपपद्यते ।।<br />कर्मशब्देन विद्या च भावना कर्म चोच्यते ।। १५७ ।। </div>
							<div class="verse">देहारम्भे न शुद्धस्य कर्मणः शक्तिरिष्यते ।।<br />तस्मात्र्रितयमप्येतत्कर्मशब्देन भण्यते ।। १५८ ।।</div>
							<div class="verse">कारणानां यथोक्तानां यच्च तौ प्रशशंसतुः ।।<br />कर्मैवोक्तेषु सर्वेषु प्रशशंसतुरादरात् ।। १६० ।। </div>
							<div class="verse">कारणत्वाविशेषेऽपि किं प्रधानमितीक्षणे ।।<br />कर्मणः स्यात्प्रशंसैवं तत्प्राधान्योपपत्तितः ।। १६१ ।। </div>
							<div class="verse">वशीकृत्येश्वरादीनि कारणानि स्वतन्त्रवत् ।।<br />कर्म सिध्यद्यतो दृष्टं प्रधानं कर्म तेन तत् ।। १६२ ।। </div>
							<div class="verse">क्रियां प्रत्यगुणीभूतं नेश्वराद्यपि सिध्यति ।।<br />कर्मातस्तेषु सर्वेषु प्रधानमिति भण्यते ।। १६३ ।। </div>
							<div class="verse">यस्मादेवतः प्रेतो देवताविरहेऽपि ना ।।<br />देहादस्मात्परिभ्रष्टः कर्मप्राधान्यसंश्रयात् ।। १६४ ।।</div>
							<div class="verse">पुण्यः पुण्येन भवति पापः पापेन कर्मणा ।।<br />इति श्रौतं वचो ज्ञेयमागमैकप्रमाणतः ।। १६५ ।। </div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यायस्य द्वितीयमार्तभागब्राह्मणम् </div>
					</div>
		<hr>
					<div class="section" type="brahmana" id="BRVS_C03_S03">
						<div class="sname">॥ तृतीयं ब्राह्मणम्  ॥</div>
							<div class="verse">संसारान्मुच्यमानानां तथा संसरतामिह ।।<br />देहादिनाशे तुल्येऽपि तत्रैकेषां पुनर्भवः ।। १ ।। </div>
							<div class="verse">देहाद्यात्यन्तिकी हानिरन्येषां यत्र कारणे ।। <br />सति चासति चैवं स्यात्तत्प्रयोजकमीरितम् ।। २ ।। </div>
							<div class="verse">ग्रहातिग्रहरूपस्य मृत्योः कर्मेति निश्चितम् ।।<br />कीयती कर्मणस्तस्य व्याप्तिः स्यादिति भण्यते ।। ३ ।। </div>
							<div class="verse">साधारण्यविशेषाभ्यां कर्मणश्च व्यवस्थितिः ।।<br />विशेषावस्था प्रागुक्ता सामान्यं त्वधुनोच्यते ।। ४ ।। </div>
							<div class="verse">संसारे कियती व्याप्तिरभिव्यक्तस्य कर्मणः ।।<br />सामान्यात्मविशेषाभ्यामित्येतद्भुज्युनोच्यते ।। ५ ।। </div>
							<div class="verse">प्रत्यग्याथात्म्यमोहस्य कायेयत्तेह भण्यते ।। <br />एतस्यां सम्यगुक्तायां नानुक्तमवशिष्यते ।। ६ ।। </div>
							<div class="verse">भ्रूणहत्याश्वमेधाभ्यां न परं पापपुण्ययोः ।।<br />इत्येवं धर्मकाराणामपि वाक्यानि कोटिशः ।। ७ ।।</div>
							<div class="verse">पापस्य कर्मणः कार्यमन्यत्रापि मितं यतः ।।<br />नेहातो भण्यते  भूयोऽनर्थत्वाच्चाप्यनादरः ।। ८ ।। </div>
							<div class="verse">स्वतश्च तज्जिहासायाः सिद्धत्वान्नेह कीर्त्यते ।। <br />परमोदारफलता त्वश्वमेधाख्यकर्मणः ।। ९ ।। </div>
							<div class="verse">निःशेषपुरुषार्थानां पुण्यं कर्म हि साधनम् ।।<br />इत्याहुः श्रुतयः सर्वाः स्मृतयश्चाप्यनेकशः ।। १० ।। </div>
							<div class="verse">पुरुषार्थत्वसामान्यात्स्वर्गादिपुरुषार्थवत् ।।<br />मुण्यसाधनताशङ्का मुक्तेरपि यतस्ततः ।।<br />तदाशङ्कानिवृत्त्यर्थं प्रारब्धैषोत्तरा श्रुतिः ।। ११ ।।</div>
							<div class="verse">ज्ञानोपबृंहितस्यापि क्रतुराजस्य कर्मणः ।।<br />संसारविषयैवाऽऽप्तिर्मक्तौ सा न मनागपि ।। १२ ।। </div>
							<div class="verse">प्रत्यग्याथात्म्यसंमोहः क्रियाकारकरूपवान् ।।<br />प्रथतेऽपास्तनिःशेषक्रियाकारकवस्तुनि ।। १३ ।। </div>
							<div class="verse">अनिर्ज्ञातात्मयाथात्म्यैर्यत्तु कैश्चिदिहोच्यते ।।<br />फलाभिसंधिरहितं विद्येतं कर्म मुक्तये ।। १४ ।। </div>
							<div class="verse">बन्धहेत्वपि मोक्षाय विरुद्धफलकृद्यथा ।।<br />विषदध्यादिवदिति तथोदाहृतिरुच्यते ।। १५ ।। </div>
							<div class="verse">इत्युक्तपरिहारार्थं नैतत्सम्यगितीर्यते ।।<br />अनारभ्यत्ववचनं तद्धेतुप्रतिपत्तये ।। १६ ।। </div>
							<div class="verse">आरभ्यत्वाभ्युपगमे मुक्तेस्तत्स्याद्यथोदितम् ।।<br />अनारभ्या त्वियं मुक्तिस्तत्सिद्धेर्ज्ञानहेतुतः ।। १७ ।। </div>
							<div class="verse">ब्रह्म वा इदमित्युक्तेः प्रागपि ज्ञानजन्मतः ।।<br />जगद्ब्रह्मात्मसंसिद्धेर्नातो मुक्तिः क्रियोद्भवा ।। १८ ।। </div>
							<div class="verse">यदि वस्तु स्वतो मुक्तं परतो बद्धमिष्यते ।।<br />मोक्षाय यत्नः फलवांस्तदा स्यान्न विपर्यये ।। १९ ।। </div>
							<div class="verse">विद्याऽभिव्यञ्जिकैवेयं स्वतः सिद्धस्य वस्तुनः ।।<br />आरम्भकत्वं जगति तस्या नैवोपपद्यते ।। २० ।। </div>
							<div class="verse">अज्ञानमात्रव्यवधौ वस्तुनि व्यापृतिर्मितेः ।।<br />आरभ्येऽर्थेऽफलं ज्ञानं व्यञ्जकत्वात्प्रदीपवत् ।। २१ ।। </div>
							<div class="verse">न चाविद्यातिरेकेण मुक्तेर्बन्धोऽन्य इष्यते ।।<br />निवृत्तिः क्रियते यस्य विद्येतेनेह कर्मणा ।। २२ ।। </div>
							<div class="verse">अविद्यानाशमात्रश्व मोक्ष आत्मन इष्यते ।।<br />यतस्ततोऽतिरेकेण मोक्षोऽनित्यो भवेद्ध्रुवम् ।। २३ ।। </div>
							<div class="verse">सम्यग्ज्ञानातिरेकेण न चान्येनास्ति निह्नुतिः ।।<br />प्रयङ्भोहस्य नातः स्याज्ज्ञानकर्मसमुच्चयः ।। २४ ।। </div>
							<div class="verse">निर्ज्ञातविषयत्वाच्च कर्मशक्तेर्जगत्यपि ।।<br />दृष्टं हि कर्मणः कार्यमुत्पत्त्यादिचतुष्टयम् ।। २५ ।। </div>
							<div class="verse">उत्पत्त्याप्तिविकारा हि संस्कारश्च क्रियाफलम् ।।<br />नातोऽन्यत्कर्मणः कांर्य नातो मुक्तौ तदिष्यते ।। २६ ।। </div>
							<div class="verse">न चान्यतम एतेषां मोक्षो युक्त्योपपद्यते ।।<br />उत्पत्त्यादिप्रकाराणामनित्यत्वसमन्वयात् ।।  २७ ।। </div>
							<div class="verse">अविद्यामात्रव्यवधिर्यतो मोक्षोऽभ्युपेयते ।।<br />तदन्यव्यवधाने हि प्रमाणं नोपपद्यते ।। २८ ।। </div>
							<div class="verse">विनाशिफलवत्त्वं चेत्केवलस्यैव कर्मणः ।।<br />विद्येतस्य तु तस्यैव फलं ध्रौव्यं भवेदिति ।। २९ ।। </div>
							<div class="verse">पूर्वशक्तिनिरासेन शक्त्यन्तरसमुद्भवः ।। ३० ।।<br />वस्त्वन्तरसमायोगाद्विषादेर्दृश्यते यतः ।।<br />प्रमाणासंभवान्मैवं वोचो लोकिकवस्तुवत् ।। ३१ ।। </div>
							<div class="verse">नाऽऽगमादपरं मानं मुक्तावभ्युपगम्यते ।।<br />विषदध्यादिवत्तस्मान्नैतत्सूक्तं भवेद्वचः ।। ३२ ।। </div>
							<div class="verse">उक्तकार्यातिरेकेण विषदध्यादिवन्मितिः ।।<br />कार्यान्तरसमुत्पत्तौ कर्मणोऽपि न विद्यते ।। ३३ ।।</div>
							<div class="verse">साध्यावृत्त्यात्मकं ज्ञानं कर्मैवावस्तुतन्त्रतः ।।<br />ज्ञानं हि वस्तुतन्त्रं स्यान्न तु तत्कारकाश्रितम् ।। ३४ ।। </div>
							<div class="verse">कर्मेतं कर्म तेनेदृग्विद्येतं न कथंचन ।।<br />क्रियासमुच्चयोऽतोऽयं न तु विद्यासमुच्चयः ।। ३५ ।। </div>
							<div class="verse">साध्यसाधनसंबन्ध आगमैकप्रमाणकः ।।<br />मुक्तेश्च साधनत्वेन कर्म नैव श्रुतं श्रुतौ ।। ३६ ।। </div>
							<div class="verse">अज्ञानहानं नो मुक्तिस्तस्याः कर्म न साधनम् ।।<br />न हि कर्म तमो हन्ति तमसीवोत्थितं तमः ।। ३७ ।। </div>
							<div class="verse">अविद्यैकोद्भवत्वं स्याद्यद्यपि ज्ञानकर्णणोः ।।<br />मेयैकात्म्यानुरोधित्वं तथाऽप्यतिशयो धियः ।। ३८ ।। </div>
							<div class="verse">नाऽऽत्माविद्यामतिक्रम्य कर्मैकात्म्यानुरोधि हि ।।<br />तमोमात्राभिजनतो नातोऽविद्यां निहन्ति तत् ।। ३९ ।। </div>
							<div class="verse">स्वतःसिद्धात्मवस्त्वेकमात्रोत्थानत्वकारणात् ।।<br />ज्ञानं हन्ति तमोऽशेषं न तु कर्म तमोन्वयात् ।। ४० ।। </div>
							<div class="verse">अज्ञानादित्रयं प्रत्यगाभासं यद्यपीष्यते ।।<br />ज्ञानवज्ज्ञानसंभूतेर्नैव प्रागभ्युपेयते ।। ४१ ।। </div>
							<div class="verse">कर्मातः कारणं मुक्तेर्न कथंचन युज्यते ।।<br />साक्षादविद्याप्रध्वस्तौ पारंपर्यात्तु युज्यते ।। ४२ ।। </div>
							<div class="verse">मुक्तौ च कर्मसाध्यायां किमेकैकं विमुक्तिदम् ।।<br />किंवा संभूय सर्वाणि कर्माणि घ्नन्ति संसृतिम् ।। ४३ ।। </div>
							<div class="verse">सकृद्भूयःप्रयोगाद्वा यावज्जीवप्रयोगतः ।।<br />एकादिदक्षिणास्वेवं विक्लपस्तुल्य इष्यते ।। ४४ ।। </div>
							<div class="verse">काम्यैर्वा यदि वा नित्यैः सर्वैर्वा मुक्तिरिष्यते ।।<br />श्रौतैर्वा यदि वा स्मार्तैर्यदि वोभयकर्मभिः ।। ४५ ।। </div>
							<div class="verse">तेषां च ज्ञानसंयोगे प्रधानगुणभेदतः ।।<br />त्रिधा विकल्पो विज्ञेयो विमुक्तिफलसिद्धये ।। ४६ ।। </div>
							<div class="verse">एकैकं मुक्तिकृच्चेत्स्याद्यवव्रीह्यादिहोमवत् ।।<br />एकेनैव कृतार्थत्वान्नानुतिष्ठेत्ततोऽपरम् ।। ४७ ।। </div>
							<div class="verse">प्रयोगे दक्षिणायां च समानोऽयं परिक्रमः ।।<br />अथ संभूय सर्वणि मुक्तिं कर्माणि कुर्वते ।। ४८ ।। </div>
							<div class="verse">ऐककर्म्यं ध्रुवं प्रापत्सर्वेषामपि कर्मणाम् ।।<br />दर्शादिवत्फलैकत्वात्तच्चानिष्टं प्रसज्यते ।। ४९ ।। </div>
							<div class="verse">अन्यद्धि मुक्तिफलतः काम्यानां श्रूयते फलम् ।।<br />तेषां मुक्तिफलत्वं तु न श्रुतेर्नापि चान्यतः ।। ५० ।।</div>
							<div class="verse">न च गोदोहनन्यायः काम्यकर्मसु युज्यते ।।<br />तेषां मुक्तिफलत्वे हि न मानं विद्यते यतः ।। ५१ ।। </div>
							<div class="verse">सर्वं चाप्यप्रमाणं स्याद्यदुक्तं भेदलक्षणम् ।।<br />मुक्तिं सर्वाणि कर्माणि यदि संभूय कुर्वते ।। ५२ ।। </div>
							<div class="verse">साध्यसाधनबुद्धिर्नो वचनात्पारलौकिकी ।।<br />न चाश्रौषं श्रुतेर्वाक्यात्कर्म मोक्षफलं क्वचित् ।। ५३ ।। </div>
							<div class="verse">न तत्र दक्षिणा यन्ति विद्ययैव तदाप्यते ।। <br />वेदाहमिति मन्त्रश्च ज्ञानान्मार्गान्तरापनुत् ।। ५४ ।। </div>
							<div class="verse">न कर्मणा कनीयस्ता वृद्धिर्वा नान्तरात्मनः ।।<br />नित्योऽस्य महिमेत्येवमुदर्केऽपि प्रवक्ष्यते ।। ५५ ।। </div>
							<div class="verse">क्षयी कर्मार्जितो लोको नित्यो ज्ञानजितस्तु यः ।।<br />इति स्पष्टं श्रुतेर्वाक्यं कस्मान्नाऽऽद्रियते त्वया ।। ५६ ।। </div>
							<div class="verse">समुच्चयश्चाप्यसकृत्पुरैव सुनिराकृतः ।।<br />भूयोऽपीह प्रवक्ष्यामः प्रसङ्गान्नातिविस्तरात् ।। ५७ ।। </div>
							<div class="verse">संनिपत्य न च ज्ञानं कर्माज्ञानं निरस्यति ।।<br />साध्यसाधनभावत्वोदेककालानवस्थितेः ।। ५८ ।। </div>
							<div class="verse">बाध्यबाधकभावाच्च पञ्चास्योरणयोरिव ।।<br />एकदेशानवस्थानान्न समुच्चयता तयोः ।। ५९ ।। </div>
							<div class="verse">बाध्यबाधकभावेन काममस्तु समुच्चितिः ।।<br />स्वशक्त्यनपहारेण दाह्यदाहकयोरिव ।। ६० ।। </div>
							<div class="verse">अयथावस्त्वविद्या स्याद्विद्यैतस्या विरोधिनी ।।<br />समुच्चयस्तयोरेवं रविशार्वरयोरिवः ।। ६१ ।। </div>
							<div class="verse">वस्त्वधीना भवेद्विद्या कर्त्रधीना क्रिया तथा ।।<br />कर्त्रादि चाऽऽत्ममोहोत्थं स्वतोऽकारकताऽऽत्मनः ।। ६२ ।। </div>
							<div class="verse">बृहस्पतिसवे यद्वत्क्षत्र्रियो न प्रवर्तते ।।<br />ब्राह्मणत्वानहंमानी विप्रो वा क्षत्र्रकर्मणि ।। ६३ ।। </div>
							<div class="verse">विदेहो वीतसंदेहो नेति नेत्येव बोधितः ।।<br />देहाद्यनात्मदृक्तद्वत्तक्रियां वीक्षतेऽपि न ।। ६४ ।। </div>
							<div class="verse">मृत्स्नेभके यथेभत्वं शिशुरध्यस्य वल्गति ।।<br />अध्यस्याऽऽत्मनि देहादीन्मूढस्तद्वद्विचेष्टते ।। ६५ ।। </div>
							<div class="verse">स्थाणुं चोरधियाऽऽलाय भीतो यद्वत्पलायते ।।<br />बुद्ध्यादिभिस्तथाऽऽत्मानं भ्रान्तोऽध्यारोप्य चेष्टते ।। ६६ ।। </div>
							<div class="verse">स्थाणोः सतत्त्वविज्ञानं यथा नाङ्गं पलायने ।।<br />आत्मनस्तत्त्वविज्ञानं तद्वन्नाङ्गं क्रियाविधौ ।। ६७ ।। </div>
							<div class="verse">यद्धि यस्याविरोधेन स्वभावमनुवर्तते ।।<br />तत्तस्य गुणभूतं स्यान्न प्रधानाद्गुणो यतः ।। ६८ ।। </div>
							<div class="verse">अज्ञानमनिराकुर्वज्ज्ञानमेव न सिध्यति ।।<br />विपन्नकारकग्रामं ज्ञानं कर्म न ढौकते ।। ६९ ।। </div>
							<div class="verse">हेतुस्वरूपकार्याणां प्रकाशतमसोरिव ।।<br />मिथो विरोधतो नातः संगतिर्ज्ञानकर्मणोः ।। ७० ।। </div>
							<div class="verse">सकृत्प्रवृत्त्या मृद्राति क्रियाकारकरूपभृत् ।।<br />अज्ञानमागमज्ञानं सांगत्यं नास्त्यतोऽनयोः ।। ७१ ।। </div>
							<div class="verse">सर्वथा नैव घटते ज्ञानकर्मसमुच्चयः ।।<br />विद्ययैव तमोहानादकार्ये कर्म किंफलम् ।। ७२ ।। </div>
							<div class="verse">न मानं किंचिदप्यस्ति ज्ञानकर्मसमुच्चितेः ।।<br />प्रत्यक्कैवल्यसंसिद्धौ ज्ञानादेव तमोहतेः ।। ७३ ।। </div>
							<div class="verse">उत्पत्त्याद्यतिरेकेण संसारविनिवृत्तये ।।<br />कर्मणोऽपि तथा मानं न किंचिदुपपद्यते ।। ७४ ।। </div>
							<div class="verse">अस्ति मानं यतो नित्यं कर्म सर्वत्र चोद्यते ।।<br />न चोत्पत्त्यादिमत्किंचित्तत्र साक्षात्फलं श्रुतम् ।। ७५ ।। </div>
							<div class="verse">विश्वजिद्वन्न सामर्थ्यं तत्र संभाव्यतेऽण्वपि ।।<br />उत्पत्त्यादिफलोद्भूतौ मुक्तिरस्तु ततः फलम् ।। ७६ ।। </div>
							<div class="verse">पुरुषार्थेऽसति फले विधानं नोपपद्यते ।।<br />नित्यानां कर्मणां तस्मिन्सत्येव घटते यतः ।। ७७ ।। </div>
							<div class="verse">दुःखात्मकेषु नित्येषु समीक्षापूर्वकारिणः ।।<br />पुरुषा न प्रवर्तेरन्न चेत्तेभ्यः फलं भवेत् ।। ७८ ।।</div>
							<div class="verse">नैवं वाक्यात्फलं यस्मान्न किंचिदपि लभ्यते ।।<br />तत्सामर्थ्यश्रवाभावात्फले नातो मितिश्च नः ।। ७९ ।। </div>
							<div class="verse">प्रमाणबलतः प्राप्तमपि भूरि न वार्यते ।।<br />अणुमात्रं न तद्ग्राह्यं वस्तु यन्निष्प्रमाणकम् ।। ८० ।। </div>
							<div class="verse">पुमाशयवशाच्चेयं फलक्लृप्तिस्त्वयोच्यते ।।<br />अन्यानपेक्षं सन्मानं प्रमेयार्थसमर्पकम् ।। ८१ ।।</div>
							<div class="verse">प्रत्यवायाद्यभावश्च फलं नित्यस्य कर्मणः ।।<br />क्लृप्तं सत्कल्प्यते कस्माद्विमुक्तिर्नित्यकर्मणः ।। ८२ ।। </div>
							<div class="verse">तावतैव कृतार्थत्वाद्विधेर्नित्यस्य कर्मणः ।।<br />विमुक्तिफलसंबन्धे न मानं विद्यते ततः ।। ८३ ।।</div>
							<div class="verse">अन्यथाऽनुपपत्त्या चेद्विश्वजिद्वत्प्रकल्प्यते ।। <br />फलं कथं नु न भवेद्विश्वजिन्न्याय ईर्यताम् ।। ८४ ।। </div>
							<div class="verse">काम्याग्निहोत्रवन्नित्यं काम्यं चापि प्रसज्यते ।।<br />फलेनास्याभिसंबन्धान्निष्कामं नित्यमुच्यते ।। ८५ ।। </div>
							<div class="verse">मतं चेन्न फलत्वेन मोक्षो नित्योऽभ्युपेयते ।।<br />प्रतिज्ञातार्थहानाप्तेर्नैवमप्युपपद्यते ।। ८६ ।। </div>
							<div class="verse">आरभ्यमाणता मुक्तेः प्रत्यज्ञायि त्वयैव सा ।।<br />विरुध्यतेऽफलोक्त्यैवमारभ्यं स्याद्यतः फलम् ।। ८७ ।। </div>
							<div class="verse">मुक्तेश्च कर्मकार्यत्वे विशेषो भवतोच्यताम् ।।<br />स्वर्गादिभ्यो विनाशादौ मोक्षे तेऽनिर्वृतिर्यतः ।। ८८ ।। </div>
							<div class="verse">अथोपचारतो मोक्षः कार्यं स्यान्नित्यकर्मणः ।।<br />ज्ञानकार्यवदित्येवं मतं चेन्नैवमिष्यते ।। ८९ ।।</div>
							<div class="verse">अज्ञानध्वंसकारित्वान्मोक्षो ज्ञानस्य भण्यते ।।<br />उपचारात्कार्यमिति तदसत्त्वान्न कर्मणः ।। ९० ।। </div>
							<div class="verse">व्यवधानापनुज्ज्ञानं न कर्माज्ञानहानिकृत् ।।<br />यतोऽतो नोपचारेण कर्मणो मुक्तिकार्यता ।। ९१ ।। </div>
							<div class="verse">न चाज्ञानातिरेकेण व्यवधानान्तरं मतम् ।।<br />विवर्त्यत्वेन मोक्षस्य कर्मणा यन्निवर्त्यते ।। ९२ ।। </div>
							<div class="verse">विरोध्यन्तरविध्वंसो दृष्टो लोके विरोधिना ।।<br />तमःप्रकाशवत्कर्म नाज्ञानेन विरुध्यते ।। ९३ ।।</div>
							<div class="verse">मतमज्ञानमेवैतत्कर्म नाशयतीति चेत् ।।<br />नाविरोधात्तमो हन्ति कर्म किंचित्कदाचन ।। ९४ ।। </div>
							<div class="verse">अज्ञानमनभिव्यक्तिर्बोधोऽभिव्यक्तिरात्मनः ।।<br />बाध्यबाधकभावोऽयं विरोधाद्धटते तयोः ।। ९५ ।। </div>
							<div class="verse">विरुद्धधर्मकत्वं तु मिथो नाज्ञानकर्मणोः ।।<br />बाध्यबाधकभावोऽयं न तयोर्युज्यते ततः ।। ९६ ।। </div>
							<div class="verse">कर्मणोऽदृष्टसामर्थ्यं यद्यज्ञानापनुन्मतम् ।।<br />ज्ञानेनाज्ञानविध्वस्तेः प्रात्यक्ष्यात्तदसद्वचः ।। ९७ ।।</div>
							<div class="verse">तुषतण्डुलनिर्मोके प्रत्यक्षे ह्यवघातजे ।। ९८ ।।<br />सामर्थ्यात्तद्विनिष्पत्तिर्नाग्निहोत्रादिकर्मणः ।।<br />कल्प्यते तद्वदेवेह प्रत्यक्षेणावबोधतः ।। ९९ ।।</div>
							<div class="verse">प्रत्यगज्ञानविध्वंसे सामर्थ्यान्नित्यकर्णणः ।।<br />न युक्तोऽज्ञानविध्वंसो बलात्कल्पयितुं त्वया ।। १०० ।। </div>
							<div class="verse">कर्मभिश्चाविरुद्धं यद्देवताद्रव्यतत्त्वगम् ।।<br />समुच्चीयेत तज्ज्ञानं न तु कर्मविरोधि यत् ।। १०१ ।।</div>
							<div class="verse">कल्प्ये चादृष्टसामर्थ्ये नित्यानां कर्मणां त्वया ।।<br />विरुद्धं कर्मभिः किंवा यदुत्पत्त्यादिवर्जितम् ।। १०२ ।। </div>
							<div class="verse">न जन्यं जनकं वस्तु न द्रव्यगुणकर्मभिः ।।<br />अन्यते यत्फलं तादृक्कल्प्यतां नित्यकर्मणः ।। १०३ ।। </div>
							<div class="verse">किंवोत्पत्त्यादिमत्किंचित्सामर्थ्यं यत्र कर्मणः ।।<br />तादृक्फलं प्रकल्प्यं स्याद्यथा न्याय्यं तथाऽस्त्विह ।। १०४ ।।</div>
							<div class="verse">अवश्यं चेत्प्रकल्प्यं स्यात्पुस्प्रवृत्तिप्रयोजकम् ।।<br />तदुत्पत्त्यादिमत्स्वेव युक्तं कल्पयितुं फलम् ।। १०५ ।।</div>
							<div class="verse">अर्थापत्तेश्च तत्रैव क्षीणत्वान्मोक्षकल्पने ।।<br />न सामर्थ्यं यतस्तस्मान्न युक्ता मुक्तिकल्पना ।। १०६ ।। </div>
							<div class="verse">नित्यस्य कर्मणः कार्यं पारिशेष्यसमाश्रयात् ।।<br />युक्ता कल्पयितुं मुक्तिरन्यस्यासंभवो यतः ।। १०७ ।। </div>
							<div class="verse">मोक्षात्फलान्तरैर्योगः काम्यानां स्याच्छ्रुतत्वतः ।।<br />नित्यकर्माभिसंबन्धो मुक्तेः स्यात्पारिशेष्यतः ।। १०८ ।। </div>
							<div class="verse">मैवं कर्मफलव्यक्तेरानन्त्यादुपपद्यते ।।<br />पारिशेष्यनयद्वारा मुक्तेः कर्मफलात्मता ।। १०९ ।।</div>
							<div class="verse">पुंस्कामविषयाणां तु नेयत्तेहोपपद्यते ।।<br />काम्यकर्मफलानां हि तथा तत्साधनस्य च ।। ११० ।। </div>
							<div class="verse">देशकालाद्यनियमात्पुमिच्छानामनन्तता ।।<br />तथा तत्साधनानां च काम्येष्टर्थप्रयुक्तितः ।। १११ ।। </div>
							<div class="verse">प्रतिप्राणि च वैचित्र्याद्देशकालादिहेतुतः ।।<br />इच्छातत्साधनानां च स्यादानन्त्यं तथा सति ।। ११२ ।।</div>
							<div class="verse">पारिशेष्यनयो न स्यात्सर्वज्ञस्याप्यनन्ततः ।।<br />न च कर्मफलत्वेन पारिशेष्यं प्रसिध्यति ।। ११३ ।।</div>
							<div class="verse">नित्यकर्मफलत्वेन मुक्तेरपि परिग्रहात् ।।<br />न पारिशेष्यसंसिद्धिस्तथाऽपीहोपपद्यते ।। ११४ ।। </div>
							<div class="verse">नित्यकर्मफलत्वं चेन्मुक्तेरप्यभ्युपेयते ।।<br />कर्मकार्यसजातित्वात्पारिशेष्यनयः कुतः ।। ११५ ।। </div>
							<div class="verse">अर्थापत्तिक्षयोऽतः स्यादन्यथाऽप्युपपत्तितः ।।<br />उत्पत्त्यादेरन्यतमो न च मोक्ष इहेष्यते ।। ११६ ।। </div>
							<div class="verse">उत्पत्त्यादिविरुद्धात्वान्मोक्षरूपस्य नित्यतः ।।<br />नोत्पद्यो वा विकार्यो वा विकारप्रतिषेधतः ।। ११७ ।। </div>
							<div class="verse">व्रीहिपात्रादिवन्नापि मोक्षः संस्कार्य इष्यते ।।<br />असाधनत्वान्नाप्याप्यः प्रत्यङ्भात्रस्वभावतः ।। ११८ ।। </div>
							<div class="verse">नित्यस्य सर्वकर्मभ्यो वैलक्षण्याच्च कारणात् ।।<br />कारणानुविधायित्वात्फमप्यस्तु चेतथा ।। ११९ ।। </div>
							<div class="verse">नैवं कर्मत्वसारूप्यात्सालक्षण्यं भवेन्न किम् ।।<br />काम्यकर्मफलैर्नित्यफलस्येत्यभिधीयताम् ।। १२० ।।</div>
							<div class="verse">वैलक्षण्यं निमित्ताच्चेन्न नैमित्तिकतुल्यतः ।।<br />क्षामवत्यादिवन्नित्यं कस्मान्न स्यात्सलक्षणम् ।। १२१ ।।</div>
							<div class="verse">न हि लौकिकचक्षुर्भिर्वैलक्षण्यात्समर्थ्यते ।।<br />उलूकचक्षुषोऽरूपाद्रसादिग्रहणं कचित् ।। १२२ ।। </div>
							<div class="verse">रसादिग्रहणे शक्तिर्लोके दृष्टा न चक्षुषः ।।<br />सामर्थ्यस्याग्रहात्तस्मान्न विरुद्दा प्रकल्प्यते ।। १२३ ।। </div>
							<div class="verse">सामर्थ्यं यस्य यत्रैव दृष्टं तत्रैव तस्य तत् ।।<br />सुदूरमपि गत्वेह ह्यतिशीतिरपीष्यते ।। १२४ ।। </div>
							<div class="verse">कर्मकार्यान्तरं नित्यं विषदध्यादिवद्ध्रुवम् ।।<br />यदारभत इत्युक्तं तच्चाप्यस्तु स्वगोचरे ।। १२५ ।। </div>
							<div class="verse">यदेव विद्ययेत्यादि श्रुतेरपि वचस्तथा ।। १२६ ।।<br />देवयाजिसकाशाच्च विशेषश्चाऽऽत्मयाजिनः ।।<br />तदाहुरिति विस्पष्टं श्रूयते श्रुतिवाक्यतः ।। १२७ ।। </div>
							<div class="verse">मनुनाऽप्यात्मयाजीति यदुक्तं परदर्शने ।।<br />तत्रापि च समं पश्यन्नात्मयाजी भवत्यम् ।।<br />समदृष्टिप्रशंसैषा यदि वा भूतपूर्वतः ।। १२८ ।। </div>
							<div class="verse">आत्मसंस्कृतये कर्म यः करोति यथाविधि।।<br />आत्मयाजीति मनुना स एवेहाभिधीयते ।। १२९ ।। </div>
							<div class="verse">सुसंस्कृतधियः पुंसो यथोक्तैः कर्मभिः समम् ।।<br />इह वाऽमुत्र वा ज्ञानं जायते मोक्षकृद्ध्रुवम् ।। १३० ।। </div>
							<div class="verse">ब्रह्मा विश्वसृजोवाक्याद्देवसार्ष्ट्यतिरेकतः ।।<br />भूतापीतिं मनुः साक्षाद्दर्शयत्यविनश्वरीम् ।। १३१ ।। </div>
							<div class="verse">अत्येतीति तु ये पाठं कुर्वते तेऽविपश्चितः ।।<br />यथोक्तदोषदुष्टत्वान्नात्ययो बोधतोऽन्यतः ।। १३२ ।। </div>
							<div class="verse">स्पष्टार्थमुत्तरं भाष्यं न व्याख्यानमपेक्षते ।।<br />यतोऽत उत्तरो ग्रन्थः सम्यगव्याख्यायतेऽधुना ।। १३३ ।। </div>
							<div class="verse">प्रयोज्यस्य हि बन्धस्य प्रयोजकमिहोदितम् ।।<br />प्राधान्येनेह कर्मैव तदन्यत्तूपसर्जनम् ।। १३४ ।। </div>
							<div class="verse">परिच्छिन्नापरिच्छिन्नं तच्च कर्म स्वभावतः ।। १३५ ।। <br />परिच्छिन्नस्य संव्याप्तिर्व्याख्याता पूर्वमेव तु ।।<br />अपरिच्छिन्नसंव्याप्तिर्भुज्युप्रश्नेन भण्यते ।। १३६ ।। </div>
							<div class="verse">ब्रह्माण्डाद्बहिरन्तश्च समष्टिव्यष्टिरूपिणः ।।<br />व्याप्तिर्हिरण्यरार्भस्य बन्धज्ञानाय भण्यते ।। १३७ ।।</div>
							<div class="verse">वैषम्यप्रतिपत्त्यर्थं प्रश्नस्य च्रासजन्मने ।।<br />प्रतिवादिधियो यत्नाद्भुज्युनाऽऽख्यायिकाच्यते ।। १३८ ।। </div>
							<div class="verse">लोकानामवसानानि पर्यपृच्छाम तं यदा ।।<br />गन्धर्वं तत्र काले तमथाब्रूम क्व तेऽभवन् ।। १३९ ।। </div>
							<div class="verse">अप्रसिद्धाभिधानोक्त्या वादिव्यामोहसिद्धये ।। <br />अश्वमेधकृतो वक्ति भुज्युः पारिक्षिता इति ।। १४१ ।। </div>
							<div class="verse">पारिक्षिताः क तेऽभूवन्नित्युक्तिस्रिरिहोदिता ।।<br />त्रिरुक्तेरुपयोगोऽयं विभागेनोपवर्ण्यते ।। १४१ ।। </div>
							<div class="verse">प्रश्नार्था प्रथमोक्तिः स्यात्प्रत्युक्त्यर्था तथा परा ।।<br />तृतीय याज्ञवल्क्यार्थं तिस्रोऽप्युक्तीरितीरयेत् ।। १४२ ।। </div>
							<div class="verse">भानुस्यन्दनगत्याऽध्वा मितो यावानहर्निशम् ।।<br />द्वात्रिंशद्गुणितस्तावान्व्याप्तो भानुगभस्तिभिः ।। १४३ ।। </div>
							<div class="verse">द्वात्रिंशद्भिरहोरात्रैर्यावन्तं देशमुद्व्रजन् ।।<br />मण्डली कुरुते भानुस्तावाँल्लोकरवेरितः ।।<br />शरीरमेतद्वैराजं देवताकरणं महत् ।। १४४ ।।</div>
							<div class="verse">इयानेव तु देशोऽयं प्राणिनां भोगसिद्धिकृत् ।।<br />अग्न्यादिदेवतानां च व्याप्तिरेतावती मता ।। १४५ ।। </div>
							<div class="verse">लोकात्परं निरालोकः सर्वप्राणिविवर्जितः ।। <br />पर्येति लोकं द्विस्तावत्पृथिवी पूर्वमानतः ।। १४६ ।। </div>
							<div class="verse">लोकालोकगिरेर्भागः सर्वप्राणिविवर्जितः ।।<br />समुद्रो द्विगुणो भूमेः परस्तादवतिष्ठते ।। १४७ ।। </div>
							<div class="verse">यं घनोदमिति प्राहुः पुराणज्ञा विपश्चितः ।।<br />ब्रह्माण्डसंपुटस्तस्मात्परेणाभ्येति सर्वतः ।। १४८ ।। </div>
							<div class="verse">पृथिव्यनन्तरं साक्षात्समुद्रः श्रूयते श्रुतौ ।।<br />अण्डाद्वहिः पुराणे तु विरोधे स्मृतिबाधनम् ।। १४९ ।। </div>
							<div class="verse">व्याख्येह संप्रवृत्तेयमश्वमेधकृकतां पथः ।।<br />स चैवं शक्यते वक्तुं लोकालोकादिमानतः ।। १५० ।। </div>
							<div class="verse">यथोक्तपरिमाणेन ध्यानकर्मविवक्षया ।।<br />लोकालोकादिकार्याणां परिमाणवचस्ततः ।। १५१ ।। </div>
							<div class="verse">अस्ति तावदयं लोको यथोक्तपरिमाणवान् ।।<br />भानुप्रकाशसंव्याप्तो विराजो विस्तृतिस्त्वियम् ।। १५२ ।।</div>
							<div class="verse">ततो लोकाद्विनिष्क्रम्य द्विगुणा पृथिवी स्थिता ।। <br />समन्ताद्दूिगुणोऽब्धिश्च संवेष्ट्य पृथिवीं स्थितः ।। १५३ ।। </div>
							<div class="verse">तं समुद्रं समुत्तीर्य यदन्यत्परतस्ततः ।।<br />गन्तव्यमुपमानोक्तिः क्रियते तस्य सांप्रतम् ।। १५४ ।। </div>
							<div class="verse">कपालसंधिगं व्योम सामर्थ्यात्परिमाणतः ।।<br />यावतीत्युपमोक्तेह श्रुत्याऽऽविष्क्रियतेऽनया ।। १५५ ।।</div>
							<div class="verse">तेन पारिक्षितान्खेन चित्यात्मत्वमुपागतान् ।।<br />अन्तः संस्थाप्य नयति समष्टिव्यष्टितामसुः ।। १५६ ।। </div>
							<div class="verse">चित्यात्माऽत्र सुपर्णः स्यादादित्यात्माऽथवोच्यते ।।<br />इमं देशं यतः प्राप्तानादित्याद्युक्तवर्त्मना ।। १५७ ।। </div>
							<div class="verse">एवं पारिक्षितान्सर्वानग्निरिन्द्रो वियत्पथा ।।<br />निर्गमय्याण्डतः प्रादाद्वायवे सूक्ष्मरूपिणे ।। १५८ ।। </div>
							<div class="verse">अश्वमेधमखापूर्वं देवताऽग्निरिहोच्यते ।।<br />वायुवेष्टनमेतच्च यदपूर्वमिहोदितम् ।। १५९ ।। </div>
							<div class="verse">वायुरेव ततोऽपूर्वमभिव्यक्ततनुर्मतः ।।<br />अनन्तरमपूर्वस्य कार्यं निर्दिश्यतेऽधुना ।। १६० ।। </div>
							<div class="verse">पारिक्षितानथाऽऽदाय वायुः स्वात्मसमाश्रयान् ।।<br />आपाद्य गमयामास तत्र प्राणैकरूपिणः ।। १६१ ।। </div>
							<div class="verse">अश्वमेधकृतो यत्र पूर्वे तस्थुरितो गताः ।। <br />वाय्वात्मा गमयामास समष्टिव्यष्टिताप्तये ।। १६२ ।।</div>
							<div class="verse">अश्वमेधमखापूर्वफलप्रकथनेन या ।।<br />प्रवृत्ताऽऽख्यायिका सेयं समाप्ताऽनवशेषतः ।। १६३ ।। </div>
							<div class="verse">प्रश्नशेषमथेदानीं स्वयमेव श्रुतिर्जगौ ।।<br />यदि वा याज्ञवल्क्योक्तिरेवमेवेति यद्वचः ।। १६४ ।। </div>
							<div class="verse">तस्मादित्यादिकं वाक्यं श्रुतेरिति च निर्दिशेत् ।। <br />वायुमेव स गन्धर्वः प्रशशंसातिविस्मितः ।। १६५ ।। </div>
							<div class="verse">वायुं मुकत्वा बहिर्यस्मान्नान्यस्या विद्यतेऽबहिः ।।<br />देवताया गतिस्तस्माद्वायुर्ज्यायानिहैकलः ।। १६६ ।। </div>
							<div class="verse">यत एवमतो ज्ञेयो वायुरेव न चापरः ।।<br />व्यष्टिः समष्टिरित्येवमण्डादन्तर्बहिश्च सः ।। १६७ ।। </div>
							<div class="verse">व्याप्तिर्विशेषरूपेण व्यष्टिरित्यभिधीयते ।।<br />सामान्येन समष्टिश्च वायुरेव द्विधा स्थितः ।। १६८ ।। </div>
							<div class="verse">वस्तु यल्लक्ष्यते किंचिज्जगत्यस्मिंश्चराचरे ।।<br />सामान्येन विशेषेण वायुरेव तदीक्ष्यते ।। १६९ ।। </div>
							<div class="verse">न सामान्यविशेषाभ्यां वायोरन्यस्य वस्तुनः ।।<br />संबन्धो वायुरेवेति सावधारणवाक्यतः ।। १७० ।।</div>
							<div class="verse">अन्ययोगव्यवच्छेदे प्रशंसेयमसोर्भवेत् ।।<br />न त्वयोगव्यवच्छेद उत्कर्षस्तादृगिष्यते ।। १७१ ।। </div>
							<div class="verse">अश्वमेधक्रतोरेष समष्टिव्यष्टिलक्षणः ।।<br />महिमाऽऽविष्कृतः श्रुत्या विद्यायुक्तस्य संभ्रमात् ।। १७२ ।। </div>
							<div class="verse">समष्टिव्यष्टिरूपं यो वायुमात्मेति संश्रितः ।।<br />सोऽपहन्ति पुनर्मृत्युं मृत्युमात्मानमेत्यसौ ।। १७३ ।।</div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यायस्य तृतीयं भुज्युब्राह्मणम् </div>
					</div>
		<hr>
					<div class="section" type="brahmana" id="BRVS_C03_S04">
						<div class="sname">॥ चतुर्थं ब्राह्मणम्   ॥</div>
							<div class="verse">ऐकात्म्यानवबोधस्य कार्यमुक्तमशेषतः ।।<br />तन्मूलध्वस्तयेऽथोर्ध्वं परो ग्रन्थोऽवतार्यते ।। १ ।। </div>
							<div class="verse">पुण्यापुण्यप्रयुक्तः सन्ग्रहातिग्रहबन्धनः ।।<br />आब्रह्माऽऽस्थाणु चाजस्रं यः संसरति मूढधीः ।। २ ।। </div>
							<div class="verse">सोऽयमुक्तस्तथोत्कर्षः परः पुण्यस्य चोदितः ।। <br />मुमुक्षुरस्ति नास्तीति परो ग्रन्थोऽवतार्यते ।। ३ ।। </div>
							<div class="verse">देहेन्द्रियमनोबुद्धिवेदनाव्यतिरेकतः ।।<br />अस्तित्वे तस्य संसिद्धे तन्मुक्त्यै यत्यते यतः ।। ४ ।। </div>
							<div class="verse">भविष्यल्लोकसंबन्धी येषामागमतो मतः ।।<br />न तान्प्रति समारम्भः सिद्ध एव हि तान्प्रति ।। ५ ।। </div>
							<div class="verse">कर्त्रात्मनः पुरा सिद्धेर्बुद्ध्याद्यव्यतिरेकतः ।।<br />कर्त्रादेरिह साक्ष्यात्मा दृष्टेर्द्रष्टोच्यतेऽधुना ।। ६ ।। </div>
							<div class="verse">विषयो ब्रह्मविद्याया योग्यः क इति चिन्त्यते ।।<br />विषयेऽवधृते यस्मादुपदेशोऽर्थवान्भवेत् ।। ७ ।। </div>
							<div class="verse">ब्रह्मणो वोपदेशः स्यादथवाऽब्रह्मणो भवेत् ।।<br />ब्रह्मत्वस्य स्वतः सिद्धेर्ब्रह्मणि स्यादनर्थकः ।। ८ ।। </div>
							<div class="verse">उपदेशशतेनापि ब्रह्मत्वं न कथंचन ।। <br />स्वतोऽब्रह्मत्वतस्तस्य नातोऽब्रह्मण इष्यते ।। ९ ।।</div>
							<div class="verse">सर्वस्यैकात्म्ययाथात्म्यान्न चाब्रह्मेह लभ्यते ।।<br />क्षेत्रज्ञेश्वरसंभेदशङ्कानुत्त्यर्थमुच्यते ।। १० ।। </div>
							<div class="verse">यदित्यनेन निर्देशो विशेष्यस्य विवक्षितः ।।<br />सामान्यमात्रविज्ञानाद्विशेषस्याप्रतीतितः ।। ११ ।।</div>
							<div class="verse">साक्षादित्यादिकं सर्वं तद्विशेषणमुच्यते ।।<br />विशिष्टार्थावबोधित्वान्नीलरक्तोत्पलादिवत् ।। १२ ।। </div>
							<div class="verse">यदित्यादिपदानां च सामानाधिकरण्यतः ।।<br />विशेषणविशेष्यत्वं श्रुत्यैवेहावसीयते ।। १३ ।।</div>
							<div class="verse">साक्षादित्यभिधानेन प्रत्यक्षोऽर्थोऽभिधीयते ।।<br />मनसोऽग्रहणं तस्य न दृष्टेरिति वारणात् ।। १४ ।।</div>
							<div class="verse">यदि वा द्रष्टरि प्राप्ते साक्षादिति विशेषणात् ।।<br />तत्प्रसङ्गनिवृत्त्यर्थमपरोक्षादितीर्यते ।। १५ ।। </div>
							<div class="verse">द्रष्टृदर्शनदृश्यार्थप्राप्तावाद्यविशेषणात् ।।<br />लोकवत्तन्निषेधार्थमपरोक्षादितीर्यते ।। १६ ।। </div>
							<div class="verse">द्रष्टृदर्शनदृश्यार्थसंभेदविषयस्य हि ।।<br />निषेधायापरोक्षाद्गीरभिन्नार्थग्रहाय तु ।। १७ ।। </div>
							<div class="verse">द्रष्टृदर्शनदृश्यार्थसंभेदस्य निषेधतः ।।<br />दृष्टिमात्रं स्वप्तः सिद्धं विशेषणफलं भवेत् ।। १८ ।। </div>
							<div class="verse">एऴं सदेकरूपं च यदि नामोक्तलक्षणम् ।।<br />निर्द्वयं सद्वयं वेति नोक्तहेतोस्तदीक्ष्यते ।। १९ ।।</div>
							<div class="verse">यतोऽतोऽद्वयसिद्ध्यर्थं ब्रह्मेत्येतद्विशेष्यते ।। <br />अव्यावृत्ताननुगतं वस्तु ब्रह्मेति भण्यते ।। २० ।। </div>
							<div class="verse">अपुमर्थमिदं प्राप्तं न चेदात्मैव तद्भवेत् ।।<br />यतोऽत आत्मरूपार्थमात्मेत्येवं विशेष्यते ।। २१ ।। </div>
							<div class="verse">सजातीयासजातीयद्वितीयार्थानभिप्लुतम् ।।<br />सांख्यराद्धान्तपुंवत्तत्प्राप्तं नानात्वदर्शनात् ।। २२ ।।</div>
							<div class="verse">यतोऽतस्तन्निषेधार्थं सर्वान्तर इतिरणम् ।।<br />सर्वेषामान्तरो योऽर्थो नाना स कथमुच्यते ।। २३ ।।</div>
							<div class="verse">स्रग्वत्सर्पादिक्लृप्तानां प्रत्यङ्भात्रैकरूपतः ।।<br />प्रत्यग्वस्तूपरोधेन नानार्थो नावशिष्यते ।। २४ ।।</div>
							<div class="verse">प्रत्यग्रूपावबोधस्य भावाभावात्मवस्तुषु ।।<br />सर्वत्राव्यभिचारित्वादात्मा सर्वान्तरो भवेत् ।। २५ ।। </div>
							<div class="verse">यत्साक्षादपरोक्षाद्भ्यां ब्रह्म वेह विशिष्यते ।।<br />सर्वान्तरगृहीत्या च प्रत्यगर्थस्य संगतिः ।। २६ ।। </div>
							<div class="verse">साक्षादित्यव्यवहितमगौणमपरोक्षतः ।।<br />इति द्वयं प्रतीच्येव संभाव्यं ब्रह्मणीरितम् ।। २७ ।। </div>
							<div class="verse">तथा सर्वान्तरत्वस्य सभेदवृत्तिविरोधतः ।।<br />संभावनाऽद्वितीयत्वाद्ब्रह्मण्येवाऽऽत्मसंस्थितेः ।। २८ ।। </div>
							<div class="verse">यतोऽत एकवाक्यत्वे ब्रह्मात्माख्यापदार्थयोः ।।<br />द्वैतसंसर्गबाधेन पूर्णं वस्तु प्रतीयते ।। २९ ।। </div>
							<div class="verse">यदि वैकविशेष्येण विशेषणतया युतिः ।।<br />साक्षादित्यादिकानां स्यान्मिथोऽन्योन्यानपेक्षतः ।। ३० ।। </div>
							<div class="verse">एकवस्त्ववसायित्वादन्योन्यार्थानुरोधतः ।। <br />विशेषणानि सर्वाणि विशिंषन्त्युत्पलादिवत् ।। ३१ ।। </div>
							<div class="verse">उपात्तस्वविशेष्याणि साक्षादित्यादिकानि हि ।।<br />परस्परोपरोधेन स्वविरुद्धार्थहानतः ।। ३२ ।। </div>
							<div class="verse">स्वार्थासंत्यागमर्गेण नानासंसर्गबाधनात् ।। <br />भेदहेतुतमोघातिप्रत्यग्याथात्म्यशेमुषी - <br /> जन्मनैवाऽऽप्तमांप्नोति स्वतोऽमेयं वचःश्रवात् ।। ३३ ।।  </div>
							<div class="verse">सामानाधिकरण्योक्तेर्विशेषणविशेष्यतः ।।<br />लक्ष्यलक्षणगत्याऽतो यथोक्तार्थं प्रपद्यते ।। ३४ ।। </div>
							<div class="verse">सर्वार्थं यदि वाऽऽद्यं स्यात्साक्षादिति विशेषणम् ।।<br />अपरोक्षान्तमथवा ब्रह्मान्तं वोत्तरस्य तु ।। ३५ ।। </div>
							<div class="verse">यत्साक्षाच्चापरोक्षाच्च ब्रह्माणः स्तो विशेषणे ।।<br />वाक्याद्ब्रह्याभिसंबन्धात्तदन्यस्य तथाऽश्रवात् ।। ३६ ।। </div>
							<div class="verse">यदव्यवहितं द्रष्टुर्व्यवधानेन केनचित् ।।<br />प्रत्यङ्भात्रस्वभावत्वाद्ब्रह्मणोऽव्यवधानता ।। ३७ ।। </div>
							<div class="verse">अव्यावृत्ताननुगतं ब्रह्मागौणं प्रचक्षते ।।<br />अपरोक्षाद्भवेत्तादृङ्नातोऽन्यादृक्कथंचन ।। ३८ ।।</div>
							<div class="verse">सर्वानात्मनिषेधेन बोध आत्मन्यथैकले ।।<br />परमार्थं त्वसंप्राप्य निषेधो नेष्यते यतः ।। ३९ ।। </div>
							<div class="verse">व्यतिरेकान्वयाभावैः कार्यं वस्त्वभिलप्यते ।।<br />कारणत्वनिषेधेन ब्रह्माऽऽत्मानं प्रपद्यते ।। ४० ।। </div>
							<div class="verse">एतावन्मात्रयाथात्म्यात्कार्यकारणवस्तुनः ।। <br />अव्यावृत्ताननुगतं ब्रह्माऽऽत्मैव ततो भवेत् ।। ४१ ।। </div>
							<div class="verse">यश्चाऽऽत्मैव भवेत्प्रत्यक्सर्वान्तरतमस्तथा ।।<br />तमेवंलक्षणं मह्यं यथावद्वक्तुमर्हसि ।। ४२ ।। </div>
							<div class="verse">सामानाधिकरण्योक्तेर्ब्रह्मात्मार्थाभिधायिनोः ।।<br />ऐकार्थ्यमेतयोर्न्याय्यं मिथोर्थावसितेस्तथा ।। ४३ ।। </div>
							<div class="verse">ब्रह्माऽऽत्मैकस्वभावेन साक्षादिति विशेष्यते ।।<br />असंभवात्तदन्यत्र ब्रह्मत्वस्य यतस्ततः ।। ४४ ।। </div>
							<div class="verse">आत्माऽपि ब्रह्मणोऽन्यत्र नैव संभाव्यते यतः ।।<br />सामानाधिकरण्योक्तिस्तस्माद्ब्रह्मात्मशब्दयोः ।। ४५ ।। </div>
							<div class="verse">विशेषणविशेष्यत्वे मिथो ब्रह्मात्मनोरतः ।। <br />अब्रह्मानात्मापह्नुत्याऽसंसर्गैकात्म्यधीर्भवेत् ।। ४६ ।। </div>
							<div class="verse">ब्रह्मणोऽप्यात्मनो मोहादब्रह्मत्वं न वस्तुतः ।।<br />आत्मनोऽपि परोक्षत्वं ब्रह्मणोऽपि तमोन्वयात् ।। ४७ ।। </div>
							<div class="verse">तमसो ज्ञानविध्वस्तावब्रह्मानात्मताहतेः ।।<br />अपूर्वाद्यात्मकं ब्रह्म निःसंसर्गं प्रपद्यते ।। ४८ ।। </div>
							<div class="verse">प्रत्यग्याथात्म्यविज्ञानात्तत्तमोनात्मबाधतः ।।<br />प्रत्यङ्भात्रावशेषत्वात्स्यामपूर्वादिमानहम् ।। ४९ ।।</div>
							<div class="verse">प्रणिधायाऽऽत्मनि दृष्टिं प्रत्यग्बोधैकरञ्जिताम् ।।<br />प्रतिवक्त्येष इति तं याज्ञवल्क्योऽप्युदारधीः ।। ५० ।। </div>
							<div class="verse">आत्मप्रमातृमानादेरनेकस्येह संभवात् ।।<br />प्रत्यक्षार्थस्यैष इति न विद्मः को विवक्षितः ।। ५१ ।। </div>
							<div class="verse">प्रत्यक्षार्थविज्ञप्त्यै त आत्मेति ततोऽवदत् ।।<br />सर्वान्तरगृहीतिस्तु तत्पूर्वोक्तोपलक्षणम् ।। ५२ ।। </div>
							<div class="verse">क्षोण्युपक्रममाकाशात्षष्ठ्यन्तेनाभिधीयते ।। <br />आत्मेति च प्रमात्रादेरागमापायसाक्ष्यपि ।। ५३ ।। </div>
							<div class="verse">मातृमानप्रभेदेऽपि प्रतिदेहं न भिद्यते ।।<br />साक्षी वाह्यार्थवद्यस्मात ञ आत्मेत्युच्यते ततः ।। ५४ ।। </div>
							<div class="verse">व्यभिचारो मिथो यद्वत्प्रमात्रादेः स्वसाक्षिकः ।।<br />सर्वमात्राद्यभावार्थसाक्षित्वान्न तथाऽऽत्मनः ।। ५५ ।।</div>
							<div class="verse">साक्षादित्यादिभिः प्रत्यक्प्रत्यग्दृष्ट्या यदेक्ष्यते ।।<br />प्रत्यग्वस्त्वतिरेकेण नान्यदात्मा तदेक्ष्यते ।। ५६ ।। </div>
							<div class="verse">प्रत्यङ्भात्रैकयाथात्म्यादात्माविद्यातदुत्थयोः ।।<br />तावन्मात्रावसायित्वं सम्यग्बोधादतस्तयोः ।। ५७ ।। </div>
							<div class="verse">आत्मनोऽनवशेषेण तदन्यार्थस्य संगतेः ।।<br />साक्षादित्यादिकं सर्वं संभाव्यं स्याद्विशेषणम् ।। ५८ ।। </div>
							<div class="verse">प्रत्यक्तयैवावसितेः प्रतीचोऽन्यस्य वस्तुनः ।।<br />व्यतिरेकैकरुपस्य व्यतिरेको न लभ्यते ।। ५९ ।। </div>
							<div class="verse">विरोधादन्वयो नास्य खण्डादौ गोत्ववत्तथा ।।<br />व्यतिरेकोऽपि नैकात्म्ययाथात्म्यादुपपद्यते ।। ६० ।। </div>
							<div class="verse">प्रत्यङ्भात्रतयैवातोऽनात्माऽऽत्मनि विलीयते ।।<br />तवाऽऽत्मेत्यपि निर्णीतौ नैव स्यात्प्रश्ननिर्णयः ।। ६१ ।। </div>
							<div class="verse">ममाऽऽत्मनामनेकेषां संभवादप्रबोधतः ।। ६२ ।।<br />पिण्डान्तस्तावदात्मैको लिङ्गान्तस्तु तथा परः ।।<br />बु्धिसाक्षी तृतीयः स्याद्योऽयं संदिह्यते तथा ।। ६३ ।।</div>
							<div class="verse">यत एवमतो ब्रूहि कतमोऽत्र विवक्षितः ।।<br />साक्षादित्यादिमानात्मा निर्धार्येदंतयाऽन्यतः ।। ६४ ।। </div>
							<div class="verse">याज्ञवल्क्योऽपि तं प्राह यः प्राणेनेति लिङ्गतः ।।<br />प्राणादेः प्रत्यगात्मानं बुबोधयिषुरञ्जसा ।। ६५ ।।</div>
							<div class="verse">प्राणनाद्यनुमानेन ग्राहयित्वा धियः परम् ।।<br />ततोऽवबोधयिष्यामि यथोपात्तविशेषणम् ।। ६६ ।।</div>
							<div class="verse">इत्येतद्धृदये कृत्वा याज्ञवल्क्यो निराह तम् ।।<br />यः प्राणेनेति वचसा न लिङ्गदुक्तबोधनम् ।। ६७ ।। </div>
							<div class="verse">मुखसंचारिणाऽप्राणो यः प्राणोनानितीक्षिता ।।<br />सर्वप्रत्यक्तमः सोऽयमात्मा सर्वान्तरावधिः ।। ६८ ।। </div>
							<div class="verse">सुप्तेऽस्मिन्करणग्रामे योऽसुप्तोऽलुप्तदृष्टितः ।।<br />वासनारूपकान्पश्यन्प्राणान्प्राणिति वायुना ।। ६९ ।। </div>
							<div class="verse">अनात्मत्वमतः सिद्धं प्राणादेः करणोक्तितः ।।<br />प्राणात्मत्वाच्च बुद्ध्यादेः पिण्डान्तस्याप्यनात्मता ।। ७० ।। </div>
							<div class="verse">दृश्यत्वाद्धटवद्देहः प्राणादेः करणत्वतः ।।<br />अनात्मत्वप्रसिद्धिः स्याल्लिङ्गपिण्डात्मनोरतः ।। ७१ ।। </div>
							<div class="verse">प्राणादिकार्यकरणैः स्वतोऽसंहत एकलः ।।<br />तच्चेष्टां कुरुतेऽकुर्वन्नयस्कान्तो मणिर्यथा ।। ७२ ।। </div>
							<div class="verse">लोकेऽनधिष्ठितस्येह केनचिच्चेतनावता ।।<br />न दृष्टा नियता चेष्टा रथादेर्जडरूपिणः ।। ७३ ।। </div>
							<div class="verse">देहेन्द्रियमनोबुद्धिप्राणादेर्नियतेक्ष्यते ।।<br />प्रवृत्तिर्येन तेनैभ्यो ज्ञात्माऽन्योऽभ्युपगम्यताम् ।। ७४ ।।</div>
							<div class="verse">प्रतिज्ञाय पुरा साक्षाद्गामहं दर्शयामि ते ।। <br />अशक्नुवंस्तथा कर्तुं लिङ्गेन प्रतिबोधयेत् ।। ७५ ।। </div>
							<div class="verse">यथा कश्चित्तथैव त्वं प्रतिज्ञाय परात्मनः ।।<br />साक्षात्त्वं तदसंपाद्य लिङ्गेनाऽऽवेदयस्यमुम् ।। ७६ ।। </div>
							<div class="verse">यथाप्रतिज्ञमेवातो यथा पृष्टं तथैव तत् ।। <br />मह्यं प्रतिवचो वाच्यं दोषस्तु स्यात्ततोऽन्यथा ।। ७७ ।। </div>
							<div class="verse">यथाप्रतिज्ञं प्रत्युक्तिमवोचामासकृत्तव ।। <br />ततोऽप्यपरितुष्टस्त्वमन्यथैव बुभुत्ससे ।। ७८ ।। </div>
							<div class="verse">उक्तवर्त्मातिरेकेण नाऽऽत्मवस्तु घटादिवत् ।।<br />शक्यते प्रतिनिर्देष्टुं प्रमाणागोचरत्वतः ।। ७९ ।। </div>
							<div class="verse">विद्मीति यद्वलादात्थ न वेद्मीत्यपि यद्वलात् ।।<br />तद्दृष्ट्यैवेह तं दृष्ट्वा ब्रूह्यवद्यं यदीक्षते ।। ८० ।।</div>
							<div class="verse">अप्रमेयं हि यद्वस्तु न तच्छक्यं प्रमाणतः ।।<br />कुम्भवत्प्रतिनिर्देष्टुं यथा तदभिधीयते ।। ८१ ।। </div>
							<div class="verse">द्रष्टृदर्शनदृश्यानां संहतानां परस्परम् ।।<br />साक्षित्वमात्मनो नित्यं वस्तुस्वाभाव्यमुच्यते ।। ८२ ।। </div>
							<div class="verse">प्रमात्रादिप्रवृत्तेः प्राक्सदानस्तमितोदिता ।।<br />अकारकात्मना तस्थौ प्रत्यग्दृष्टिरसंगतः ।। ८३ ।। </div>
							<div class="verse">अकार्यकारणात्मैतद्वास्तवं रूपमात्मनः ।।<br />सकृद्विभातमैकात्म्यं वितमस्कमभेदकम् ।। ८४ ।। </div>
							<div class="verse">एतत्तमोभिसंबन्धात्साक्षित्वं प्रतिपद्यते ।।<br />तमोमात्रैकहेतुश्च मोहसंगतिरात्मनः ।। ८५ ।। </div>
							<div class="verse">कूटस्थदृष्टितन्मोहौ दृष्ट्याभासश्च तत्र्रयम् ।।<br />कारणं जगतः साक्षी नियन्तेति च भण्यते ।। ८६ ।। </div>
							<div class="verse">कारणत्वं न कौटस्थ्यात्तन्मोहविरहाद्भवेत् ।।<br />जाड्यान्वयाच्च बुद्ध्यादेर्युक्ता तत्कारणानुमा ।। ८७ ।। </div>
							<div class="verse">प्रमात्राद्यतिरेकोऽपि वस्तुनो बोधरूपिणः ।।<br />अज्ञातस्य प्रमेयस्य युक्तः स्वध्वान्तसाक्षिणः ।। ८८ ।। </div>
							<div class="verse">कूटस्थदृष्टेः साक्षित्वं जडस्येव न युज्यते ।।<br />साक्ष्यार्थानभिसंबन्धात्तस्मिन्सत्यपि नाचितेः ।। ८९ ।। </div>
							<div class="verse">तस्मात्परस्य साक्षित्वं स्वमोहाभासवर्त्मना ।।<br />कार्यकारणसंबन्धे चिदाभासस्य संगतेः ।। ९० ।।</div>
							<div class="verse">प्रमात्राद्यभिसंबन्धो यथाऽनुभवसिद्धिकः ।।<br />तथैव तदभावोऽपि सिद्धोऽनुभवमात्रतः ।। ९१ ।। </div>
							<div class="verse">अनन्यहेतुकं तावत्र्रयमेतद्यथोदितम् ।।<br />प्रमात्रादिपदार्थस्तु धर्माधर्मादिहेतुकः ।। ९२ ।। </div>
							<div class="verse">बुद्ध्यादेरभिसंबन्धो जन्मनैव चिदात्मना ।।<br />घटाद्यर्थाभिसंबन्धो धर्माधर्मादिकारणः ।। ९३ ।। </div>
							<div class="verse">प्रमातृदृष्टिरेकाऽत्र शब्दाद्यर्थावलेहिनी ।।<br />भूरिसाधनसापेक्षा सुखदुःखफलप्रदा ।। ९४ ।। </div>
							<div class="verse">क्षणप्रध्वंसिनी चेयं तद्धेतोर्भङ्गुरत्वतः ।।<br />प्रतिदेहं विभिन्न च त्वसाधारणकारणात् ।। ९५ ।। </div>
							<div class="verse">क्रियाकारकरूपेयमक्रियाऽकारकात्मना ।।<br />तावन्मात्रैकयाथात्म्यात्तया व्याप्तैव जयाते ।। ९६ ।।</div>
							<div class="verse">कार्त्स्न्येन यत्र वृत्तिः स्याद्व्याप्यव्यापकवस्तुनोः ।।<br />व्याप्तिस्तत्रैव मुख्या स्याद्रज्जुसर्पादिवस्तुवत् ।। ९७ ।। </div>
							<div class="verse">देशकालादिसंभेदादसाधारणतत्त्वयोः ।।<br />व्याप्तिर्न घटते साक्षाद्धिमवद्विन्ध्ययोरिव ।। ९८ ।। </div>
							<div class="verse">प्रमात्रादिव्यपेक्षेयं लौकिकी दृष्टिरात्मनः ।।<br />तत्प्रत्यगात्मदृष्टिस्तु विज्ञेया पारमार्थिकी ।। ९९ ।।</div>
							<div class="verse">परमार्थात्मदृष्ट्येयं लौकिकी दृष्टिरात्मनः ।।<br />षड्भावविक्रियामेति व्याप्तैवाऽऽकाशकुम्भवत् ।। १०० ।।</div>
							<div class="verse">धर्माधर्मानपेक्षत्वाच्चैतन्याभासतां प्रति ।।<br />घटाद्याभासवत्तस्मान्नाऽऽत्माभासो विनश्वरः ।। १०१ ।।</div>
							<div class="verse">निष्क्रियश्चेतनः साक्षी सक्रियोऽचेतनः पराङ् ।।<br />व्यावृत्तश्च प्रमात्रादेः सिद्धः साक्षी सुषुप्तगः ।। १०२ ।। </div>
							<div class="verse">न चेदनुभवव्याप्तिः सुषउप्तस्याभ्युपेयते ।।<br />नावेदिषं सुषुप्तेऽहमिति धीः किंबलाद्भवेत् ।। १०३ ।। </div>
							<div class="verse">बुद्ध्यादेः प्रविलीनत्वाद्देहादेश्च जडत्वतः ।।<br />लोष्टादेरिव, नैव स्यान्नाज्ञासिषमितीक्षणम् ।। १०४ ।।</div>
							<div class="verse">चिदाभासैकमात्रेण तमःसिद्धिर्न मातृतः ।।<br />संवित्तन्मोहचिद्विम्बैः प्रात्यक्ष्यं कर्तृरूपिणः ।। १०५ ।। </div>
							<div class="verse">स्मृतिनिश्चितिसंशीतिरागादिहिरुगात्मसु ।।<br />अहरूपेण योऽन्वेति स प्रमाता परो मतः ।। १०६ ।।</div>
							<div class="verse">स्मरणादिविभागेन ज्ञातर्येकत्र यत्पृथक् ।।<br />प्रथतेऽनेकरूपाभं तज्ज्ञानं ज्ञातृकर्तृकम् ।। १०७ ।। </div>
							<div class="verse">विभिन्नो बहिराभाति जातिरूपक्रियादिमान् ।।<br />विभिन्नोऽनुभवादेव ज्ञातुर्ज्ञानात्स गोचरः ।। १०८ ।। </div>
							<div class="verse">संवित्तन्मोहधीवृत्तिशरीरादिविशेषणम् ।।<br />भोक्तरीह यदाभाति तत्प्रमाणफलं स्मृतम् ।। १०९ ।। </div>
							<div class="verse">कर्तृत्वं करणत्वं च कर्मत्वं चाऽऽत्मसाक्षितः ।। <br />व्यतिरेकेण कर्त्रादेः सिद्धेर्नाऽऽत्मत्वमस्त्यतः ।। ११० ।।</div>
							<div class="verse">साक्षित्वेनाऽऽत्मनः सिद्धिर्मात्रादिव्यतिरेकतः ।।<br />न कर्तृता प्रमात्रादेः साक्ष्यत्वेनैव तत्क्षयात् ।। १११ ।।</div>
							<div class="verse">प्रत्यङ्भोहजबुद्ध्यादिजडरूपप्रधानतः ।।<br />कर्तृत्वमात्मनो युक्तं चित्प्राधान्याच्च भोक्तृता ।। ११२ ।।</div>
							<div class="verse">अव्याकृतव्याकरणे यदुक्तं सर्वमेव तत् ।।<br />अनुसंधेयमत्रापि वस्तुतत्त्वविशुद्धये ।। ११३ ।।</div>
							<div class="verse">स्वमहिम्ना न संसिध्येत्स्वतोऽनवगमात्मकम् ।।<br />भावाभावौ न वस्त्वेति प्रत्याख्यातं यदात्मना ।। ११४ ।। </div>
							<div class="verse">तस्मादजायमानैव जायमानेव लक्ष्यते ।।<br />संवित्तिस्तदशंबोधहेतूत्थानात्मजन्मना ।। ११५ ।। </div>
							<div class="verse">तद्विनाशेऽपि तत्साक्ष्याद्विनश्यन्तीव लक्ष्यते ।।<br />यतोऽतः कार्यतां तस्या नेश्वरोऽपि प्रसाधयेत् ।। ११६ ।। </div>
							<div class="verse">अज्ञानभूमिगं वस्तु मानसंगतिमाप्नुवत् ।। <br />मेयत्वं लभते नान्यद्यच्च त्यक्तक्षितिद्वयम् ।। ११७ ।। </div>
							<div class="verse">हेतोः कर्यासमुत्पत्तेः सिद्धेः प्रागापि संविदः ।।<br />कार्यकारणताहीना तस्मात्संवित्प्रतीयताम् ।। ११८ ।। </div>
							<div class="verse">शून्यस्यापि हि शून्यत्वं तत्साक्षिणि सतीक्ष्यते ।।<br />असाक्षिकं चेच्छून्यत्वं साक्षिवत्स्यादसाक्षिकम् ।। ११९ ।। </div>
							<div class="verse">साक्ष्यसाक्ष्यपि संसिध्येत्स्वायत्वान्न तु शून्यता ।। <br />पारार्थ्यात्स्वार्थविरहे षष्ठगोचरवद्भवेत् ।। १२० ।। </div>
							<div class="verse">देहान्तः प्रत्यगात्माऽयं पञ्चधा गम्यते मितेः ।।<br />एककारणसाक्षित्वकर्तृदुःखित्वरूपतः ।। १२१ ।। </div>
							<div class="verse">श्रुतितो लिङ्गतः साक्षात्कार्यकारणसंगतिः ।।<br />यतोऽनुभूय़ते तस्मात्कारणत्वं परात्मनः ।। १२२ ।।</div>
							<div class="verse">प्रत्यक्साक्ष्यतिरेकेण नाभावोऽपि प्रसिध्यति ।।<br />किमु भावो जगत्यस्मिन्साक्षी चानन्यसिद्धिकः ।। १२३ ।। </div>
							<div class="verse">यथोक्तानुभवारूढो बुद्ध्यन्तोऽपि प्रसिध्यति ।।<br />माता मातरि मानं च मानान्मेयं प्रसिध्यति ।। १२४ ।।</div>
							<div class="verse">सुखी गौरो धनी गोमान्वाह्यमेयसामाश्रयात् ।।<br />प्रमाणभूमौ स्थित्वैतदुक्तं सर्वं प्रसिध्यति ।। १२५ ।। </div>
							<div class="verse">प्राक्प्रमात्रादिसंभूतेर्यत्प्रमात्रादिकारणम् ।।<br />अनन्यानुभवात्माभं तत्प्रमाणं सदादृशेः ।। १२६ ।। </div>
							<div class="verse">मेयमानप्रमात्रादिविभागस्तत्र नेक्ष्यते ।।<br />प्रत्यग्बोधैकयाथात्म्यवस्तुमात्रोपरोधतः ।। १२७ ।। </div>
							<div class="verse">ईदृगेव फलं चात्र मानमेयादिकं तथा ।।<br />कुता भेदावकाशः स्यादद्वयैकप्रमात्मनि ।। १२८ ।। </div>
							<div class="verse">प्रमाणवर्त्मनाऽऽयातमिदं मोहापनुत्तये ।।<br />वस्तुवृत्तेन नैवालं शास्रानारम्भसक्तितः ।। १२९ ।।</div>
							<div class="verse">उक्तार्थापरिहारेण तदज्ञानजभूमिषु ।।<br />व्यवहारः प्रमात्रादेः स्वप्नमायेन्द्रजालवत् ।। १३० ।। </div>
							<div class="verse">अविचारितसंसिद्धितमोवत्स्यात्तदुद्भवम् ।।<br />कृत्स्नं जगदतो मोहध्वस्तौ ध्वस्तं भवेच्चितिः ।। १३१ ।। </div>
							<div class="verse">भिन्नमानप्रमात्रादौ कार्यकारणवस्तुनि ।।<br />अभिन्नमातृमानादिरात्मैवैकोऽद्वयः स्वतः ।। १३२ ।।</div>
							<div class="verse"> न देशकालावस्थादावपेक्षाऽस्त्यात्मनः  स्वतः ।।<br />अनन्यापेक्षसंसिद्धेर्देशादेस्तदपेक्षतः ।। १३३ ।।</div>
							<div class="verse">देशकालनिमित्तादिव्यपेक्षं वस्तु यद्भवेत् ।।<br />तदेव तदपेक्षं स्यान्न तु देशादिसिद्धिदम् ।। १३४ ।।</div>
							<div class="verse">कारकादिवशाद्यावत्किंचिद्वस्तूपलभ्यते ।।<br />क्रियाफलं तद्विज्ञेयमनपेक्षिततत्त्वकम् ।। १३५ ।। </div>
							<div class="verse">वस्त्वधीना यतो विद्या कर्त्रधीना क्रियाऽखिला ।।<br />कर्त्रादि चाऽऽत्ममोहोत्थं वस्तु सिद्धं स्वतोऽद्वयम् ।। १३६ ।।</div>
							<div class="verse">कारकाण्युपमृद्गाति विद्या बीजमिवोषरम् ।।<br />तत्कारणोपमर्दित्वाज्जन्मनैव न कारकम् ।। १३७ ।। </div>
							<div class="verse">प्रमातृपरिणामत्वात्प्रमासिद्धिः प्रमातरि ।।<br />प्रमात्रव्यवधानेन संविदैव न वृत्तिभिः ।। १३८ ।। </div>
							<div class="verse">मात्रन्तरे व्यपेक्षायां मातुर्मानान्तरे मितेः ।।<br />दुर्वारत्वात्प्रसङ्गस्य ह्यनवस्था प्रसज्यते ।। १३९ ।। </div>
							<div class="verse">प्रमात्रतिशयेनैव कारणं स्यात्प्रमात्रपि ।।<br />विज्ञानातिशयं सिध्येन्मानं निश्चयवत्तथा ।। १४० ।। </div>
							<div class="verse">मेयासाधारणात्मोत्थरूपवान्निश्चयो यथा ।।<br />बाह्यमेयप्रधानत्वे सत्यसाधारणार्थधीः ।। १४१ ।। </div>
							<div class="verse">मानव्यापारकाले स्याद्वाह्यमेयोपसर्जनम् ।।<br />आभासादिप्रमाणान्तं तद्विशिष्टफलोत्थितेः ।। १४२ ।। </div>
							<div class="verse">प्रमाणव्यापृतेस्तूर्ध्वं वासनाधानकारणात् ।।<br />मेयोपसर्जना बुद्धिः स्मृत्या साक्षात्प्रतीयते ।। १४३ ।। </div>
							<div class="verse">साक्षात्कुर्वत्स्वमात्मानं यदालम्बनतां व्रजेत् ।।<br />कार्यकारणरूपस्य तदेवाऽऽलम्बनं मतम् ।। १४४ ।।</div>
							<div class="verse">पूर्वोपलम्भसंस्कारसमुत्थस्मृतिविभ्रमात् ।।<br />वस्तुवृत्तातिवर्त्येष व्यापारः सार्वलौकिकः ।। १४५ ।।</div>
							<div class="verse">मोयाभिसंगतेः पूर्वं ज्ञानं ज्ञातृसमाश्रयम् ।।<br />ज्ञातृत्वसिद्धये ज्ञानं ज्ञातृत्वं तत्कृतं यतः ।। १४६ ।। </div>
							<div class="verse">वासनाबलतः स्पष्टं बहिर्वद्यन्मतौ स्थितम् ।।<br />भावनागोचरं ज्ञानं बाह्यवस्त्ववलम्बनम् ।। १४७ ।। </div>
							<div class="verse">अपेक्षावृत्तवद्वस्तु यावत्किंचिदिेहेक्ष्यते ।। <br />मातृमात्राश्रयं तत्स्यान्न स्वतःसिद्धिनिष्ठितम् ।। १४८ ।। </div>
							<div class="verse">अन्तःकरणवृत्तिर्या चक्षुरादिसमाश्रया ।।<br />रूपादिविषयाभासा लौकिकी दृष्टिरूच्यते ।। १४९ ।। </div>
							<div class="verse">तस्याश्च क्रियमाणत्वाज्जन्मनाशाभिसंगतिः ।।<br />आत्मदृष्टिस्त्वियं नित्य जन्मनाशादिवर्जिता ।। १५० ।। </div>
							<div class="verse">कार्यकारणयोस्तत्त्वं प्रत्यगात्मा चितिर्यतः ।।<br />तस्मान्नित्यश्चिदाभासो बुद्धौ तत्प्रत्ययेषु च ।। १५१ ।। </div>
							<div class="verse">प्रत्यक्चिदुपरक्तायां बुद्धौ धर्मादिहेतुकः ।।<br />आकारो जायतेऽनित्यो दुःखशब्दादिलक्षणः ।। १५२ ।। </div>
							<div class="verse">स्यास्नौ प्रत्यक्चिदाकारे बाह्यहेतुनिबन्धनः ।।<br />आकारो जायते बुद्धेरागमापायधर्मवान् ।। १५३ ।। </div>
							<div class="verse">उपाधिभूतया दृष्ट्या हानोपादानरूपया ।।<br />एकाश्रयत्वतः स्थास्न्वी संसृष्टेवोपजायते ।। १५४ ।। </div>
							<div class="verse">बुद्धितद्वृत्तिसाक्षित्वाद्बुद्धितत्प्रत्ययैरजः ।।<br />गृह्यतेऽविद्ययाऽभिन्नो मणिर्यद्वदुपाश्रयैः ।। १५५ ।। </div>
							<div class="verse">कर्तृकार्यावभासित्वात्कर्तृकार्याभिधायिभिः ।।<br />लक्ष्यते नामभिः साक्षी साक्षान्न त्वभिधीयते ।। १५६ ।। </div>
							<div class="verse">तज्जन्मनाशसाक्षित्वादजोऽनाशी स्वयंप्रभः ।।<br />जायते नश्यतीत्येवं तत्साक्ष्यप्यभिधीयते ।। १५७ ।।</div>
							<div class="verse">दृष्टेर्जडस्वभावायाः परार्थायाः स्वतश्चितिम् ।।<br />न पश्येः प्रत्यगात्मानं द्रष्टारं दृश्ययाऽनया ।। १५८ ।। </div>
							<div class="verse">दिदृक्षितपरिच्छिन्नपराग्रपाद्यपेक्षया ।।<br />तद्विरुद्धं कथं पश्येर्दृष्ट्या तत्कर्मभूतया ।। १५९ ।। </div>
							<div class="verse">द्रष्टुर्हि व्यापृतिर्दृष्टौ दृष्टे रूपादिकर्माणि ।।<br />ताभ्यां तत्प्रत्यगात्मानं कथं पश्येश्चितिं स्वतः ।। १६० ।। </div>
							<div class="verse">नाकारकं समीक्षेत द्रष्टुदर्शनगोचरान् ।।<br />कारकत्वमृतेऽविद्यां कूटस्थस्याऽऽत्मनः कुतः ।। १६१ ।। </div>
							<div class="verse">कारकं सत्तथैकात्म्यं न कथंचन वीक्षते ।।<br />अविद्यानन्वयाद्भास्वत्प्रत्यग्ज्योतिः सतत्त्वतः ।। १६२ ।।</div>
							<div class="verse">येन चक्षुरिदं दृष्टं चक्षुषा यन्न पश्यति ।।<br />ब्रह्म विद्धि तदेव त्वं न तु तद्यदुपासते ।। १६३ ।। </div>
							<div class="verse">मनसा मनुते यन्न येन चाऽऽहुर्मनो मतम् ।।<br />ब्रह्म विद्धि तदेव त्वं न त्विदं यदुपासते ।। १६४ ।। </div>
							<div class="verse">इत्येवमादिवाक्यानि यथोक्तार्थसमर्थने ।।<br />श्रौतानि शतशः सन्ति दृगमेयत्वसिद्धये ।। १६५ ।। </div>
							<div class="verse">एतन्मोहसमुत्थत्वाल्प्रमात्रादेर्मनागपि ।।<br />नैकात्म्यं शक्यते वक्तुं क्लृप्तहेतोरबाधया ।। १६६ ।।</div>
							<div class="verse">दृष्टिभेदमकृत्वैव दृष्टेरित्यादिकां श्रुतिम् ।।<br />केचिद्व्याचक्षते धीराः प्रसादाज्जातवेदसः ।। १६७ ।।</div>
							<div class="verse">दृष्टेः कर्तारमात्मानं न पश्येः क्रियमाणया ।।<br />दृष्ट्या रूपानुपातिन्या न क्रिया कर्तृकर्मिका ।। १६८ ।। </div>
							<div class="verse">दृष्टेरिति च षष्ठीयं क्रियमाणत्वहेतुतः ।।<br />कर्मण्येव तु विज्ञेया नासावर्थान्तरे यतः ।। १६९ ।। </div>
							<div class="verse">दृष्टिकर्तृत्वमाचष्टे तृजन्तेन तथाऽऽत्मनः ।।<br />यतोऽतः कर्मदृष्ट्या तं द्रष्ठारं नानुपश्यति ।। १७० ।। </div>
							<div class="verse">कर्मेप्सिततमं रूपं दृष्टेः कार्यत्वहेतुतः ।।<br />चक्षुर्मनो वा बुद्धिर्वा कर्तुः करणमिष्यते ।। १७१ ।। </div>
							<div class="verse">विज्ञानात्मा तु कर्ताऽत्र स्वातन्त्र्यात्सर्वकर्मसु ।।<br />फलं रूपोपलब्धिश्च कर्तुर्दृष्ट्यवसानजम् ।। १७२ ।। </div>
							<div class="verse">साधनत्वेन कर्ताऽत्र दृष्टाववसितिं गतः ।।<br />क्रियासिद्ध्युत्तरे काले फलं कस्यापि चेष्यते ।। १७३ ।। </div>
							<div class="verse">स्वामिनो यदि वाऽन्यस्य कर्म प्रत्येव च क्रिया ।।<br />कर्म दर्शयितव्यं स्याद्दृष्ट्या द्रष्टा न दृश्यते ।। १७४ ।। </div>
							<div class="verse">तत्रैवं सति तं दृष्टेर्द्रष्टारं कर्मभूतया ।।<br />दृष्ट्या पश्येः स्वमात्मानं न कथंचन कर्तृतः ।। १७५ ।। </div>
							<div class="verse">व्य़ाख्यानमेतन्महतां न साधु प्रतिभाति नः ।।<br />न्यायाक्षरानुपात्तत्वाद्यथा तदभिधीयते ।। १७६ ।।</div>
							<div class="verse">यथाप्रश्नमियं तावत्प्रत्युक्तिर्नोपपद्यते ।।<br />यतो द्र्ष्टर्यसंभाव्यं कृत्स्नं प्रश्नविशेषणम् ।। १७७ ।।</div>
							<div class="verse">साक्षादित्यादिकं यस्मान्न मनागपि युज्यते ।।<br />विशेषणं यथोक्तं तत्कारके दृष्टिकारिणि ।। १७८ ।। </div>
							<div class="verse">क्षेत्रज्ञपरमात्मानौ नापि प्रश्ने विवक्षितौ ।।<br />एकार्थयोगाद्वाक्यस्य नैकोक्तौ स्याद्दूयार्थता ।। १७९ ।। </div>
							<div class="verse">न चेप्सिततमत्वं स्याद्द्रष्टुर्दृष्टेरसंभवात् ।।<br />दृष्ट्यन्तरस्य दृष्टुश्च न च द्रष्ट्रन्तरं तथा ।। १८० ।। </div>
							<div class="verse">तदभ्युपगमे वः स्यागदनवस्थाऽनिवारणा ।।<br />दृष्ट्यन्तरेण संव्याप्तिर्नातो दृष्टेः कथंचन ।। १८१ ।।</div>
							<div class="verse">तथा द्रष्टृगृहीत्यैव कामितार्थसमाप्तितः ।।<br />निरर्थकमिदं च स्याद्दृष्टेरिति यदुच्यते ।। १८२ ।। </div>
							<div class="verse">सदैवाव्यभिचारित्वादृष्टिद्रष्ट्रोः परस्परम् ।।<br />विशेषणविशेष्यत्वं व्यभिचारे सतीष्यते ।। १८३ ।। </div>
							<div class="verse">न च प्रमादपाठोऽयं सर्वेषामविगानतः ।।<br />विध्यशेषत्वतो नापि चार्थवादत्वमिष्यते ।। १८४ ।।</div>
							<div class="verse">अहंदृष्ट्यधिगम्यत्वमपि द्रष्टुरिहेष्यते ।।<br />प्रत्यक्षमाविरूद्धत्वं तथाचोक्तेः प्रसज्यते ।। १८५ ।। </div>
							<div class="verse">मेयमानप्रमातृणां प्रात्यक्ष्यं प्रागपीरितम् ।।<br />व्याख्या व्यरोधि तेनेयं दृष्टेरित्यत्र या कृता ।। १८६ ।। </div>
							<div class="verse">यथोक्तादात्मनोऽन्यद्यत्कार्यकारणरूपकम् ।।<br />आर्तं विनाशि तत्तुच्छं शुक्तिकारजतादिवत् ।। १८७ ।। </div>
							<div class="verse">एतदेवमनार्तं स्यात्स्वतःसिद्धत्वकारणात् ।।<br />सदैकानुदितालुप्तप्रत्यगदृष्टिसतत्त्वकम् ।। १८८ ।।</div>
							<div class="verse">हेतूक्तिरथवाऽतः स्यावुक्तवस्तुस्वभावतः ।।<br />तदन्यभावासंसिद्धेरार्तत्वं हेतुमद्भवेत् ।। १८९ ।।</div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यास्य चतुर्थमुषस्तब्राह्मणम् </div>
					</div>
		<hr>
					<div class="section" type="brahmana" id="BRVS_C03_S05">
						<div class="sname">॥ पञ्चमं ब्राह्मणम्  ॥</div>
							<div class="verse">आदावभिहितं सर्वं बन्धनं सप्रयोजकम् ।।<br />अस्तित्वव्यतिरिक्तत्वे बद्धस्य च विनिश्चिते ।। १ ।। </div>
							<div class="verse">संसारानर्थसंप्राप्तिहेतोर्विध्वस्तथेऽधुना ।।<br />संन्यासैकसाहायात्मयाथात्म्यज्ञानमुच्यते ।। २ ।। </div>
							<div class="verse">उत्पन्नसम्यग्ज्ञानस्य संन्यासो लक्षणं यतः ।।<br />साधनं च तदुत्पत्तौ संन्यासोऽतोऽत्र भण्यते ।। ३ ।।</div>
							<div class="verse">प्रवृत्तिलक्षणो योगो ज्ञानं संन्यासलक्षणम् ।।<br />तस्माज्ज्ञानं पुरुस्कृत्य संन्यसेदिह बुद्धिमान् ।। ४ ।। </div>
							<div class="verse">उषस्तप्रश्न एवायं कहोलेनापि पृच्छयते ।। <br />तत्किमर्थं पुनः प्रश्नः स एव कृतनिर्णयः ।। ५ ।। </div>
							<div class="verse">प्रष्टृभेदाददोषश्चेन्मैवं प्रत्युक्तिभेदतः ।।<br />एकार्थप्रश्नवाक्यस्य ह्येका प्रत्युक्तिरिष्यते ।। ६ ।। </div>
							<div class="verse">पुनरूक्तं न च न्याय्यमेकप्रवचने क्वचित् ।।<br />न चेह लौकिको जल्पः प्रष्ट्वभेदो यतो भवेत् ।। ७ ।। </div>
							<div class="verse">समानशब्दौ तेनेमौ स्यातां भिन्नार्थवाचकौ ।।<br />कहोलोषस्तवक्त्रोक्तौ प्रश्नाविति विनिर्णयः ।। ८ ।।</div>
							<div class="verse">क्षेत्रज्ञात्मानमप्राक्षीदुषस्तो न परं पदम् ।।<br />अप्राक्षीत्परमात्मानं कहोलोऽपि न दुःखिनम् ।। ९ ।। </div>
							<div class="verse">एकदेश उपन्यासादैकार्थ्यसवसीयते ।।<br />मिथःसंकीर्णधर्मोक्तौ यथायोगं व्यवस्थितिः ।। १० ।। </div>
							<div class="verse">यद्वन्तरतमत्वं प्रागुक्तं तत्परमात्मनि ।।<br />तदेकदेशाभिहितेर्विज्ञानात्मानमेष्यति ।। ११ ।। </div>
							<div class="verse">शोकमोहाद्यतीतत्वं प्राकाशात्मकता तथा ।।<br />विज्ञानात्मनि चोकाऽपि परमात्मानमेष्यति ।। १२ ।।</div>
							<div class="verse">पञ्चमाध्यायशेषेण परमात्मविनिर्णयः ।।<br />षष्ठे तु वक्ष्यतेऽध्याये विज्ञानात्मविनिर्णयः ।। १३ ।। </div>
							<div class="verse">उपन्यासो द्वयोरत्र विज्ञानात्मपरात्मनोः ।।<br />व्यज्ञाय्यपुनरुक्तत्वं न्यायमार्गसमाश्रयात् ।। १४ ।। </div>
							<div class="verse">इति व्याचक्षते केचित्प्रश्नावेतौ यथोदितौ ।।<br />न सम्यगेतद्व्याख्यानं यथा तदभिधीयते ।। १५ ।। </div>
							<div class="verse">प्रत्युक्तेरेष त इति प्रश्नयोरुभयोरपि ।।<br />क्षेत्रज्ञपरमात्मानौ नात्राऽऽत्मानौ विवक्षितौ ।। १६ ।।</div>
							<div class="verse">प्रश्नोक्तिरेकरूपा च प्रत्यभिज्ञायतेऽञ्जसा ।। <br />प्रत्युक्तिश्च तवाऽऽत्मेति भिन्नार्थे वचसी कथम् ।। १७ ।। </div>
							<div class="verse">एकत्र च न संभाव्यावात्मानौ द्वौ शरीरके .।<br />आत्मप्रत्यय एकार्थस्तथा श्रुतिवचांस्यपि ।। १८ ।। </div>
							<div class="verse">एकात्मकाः सर्वदेहा विवादो येषु वर्तते ।।<br />शरीरत्वाविशेषत्वात्प्रतिवादिशरीरवत् ।। १९ ।।</div>
							<div class="verse">सर्वान्तरावसानस्य साक्षादित्यादिकस्य च ।।<br />ऐकार्थ्यात्प्रश्नवाक्यस्य नाऽऽत्मानौ द्वौ विवक्षितौ ।। २० ।। </div>
							<div class="verse">अगौणाव्यवधानादिविशेषणविशेष्यता ।।<br />नानेकस्याऽऽत्मनो न्याय्या तदसंभवहेतुतः ।। २१ ।।</div>
							<div class="verse">व्यर्थोपनिषदारब्धिर्यदि भेदो भवेत्तयोः ।।<br />अनिर्मोक्षप्रसक्तिश्च क्षेत्रज्ञपरमात्मनोः ।। २२ ।।</div>
							<div class="verse">अकृत्स्नदृष्टिविषयो निषेधोऽपि न युज्यते ।।<br />प्रविष्टस्य न चेत्कार्त्स्न्यं विज्ञानात्मन इष्यते ।। २३ ।।</div>
							<div class="verse">वस्तुवृत्तानुरोधेन नातो भेदोऽस्ति कुत्रचित् ।।<br />वस्तुवृत्तानभिज्ञानाद्भेदः स्वप्नेन्द्रजालवत् ।। २४ ।। </div>
							<div class="verse">एक एव ततः प्रश्नो न प्रश्नद्वयमिष्यते ।। <br />कंचिद्विशेषमापेक्ष्य पृष्टो भूयोऽपि पृच्छ्यते ।। २५ ।। </div>
							<div class="verse">उपदेशस्य विषयः प्रश्नप्रत्युक्तिवाक्ययोः ।।<br />निरधारि पुरा तस्य याथात्म्यं त्वत्र पृच्छयते ।। २६ ।। </div>
							<div class="verse">बुद्ध्यन्ताद्व्यतिरिक्तोऽस्ति साक्षी प्रश्नस्य गोचरः ।।<br />योग्यः प्रत्यङ्ङिति ज्ञेयः पूर्वप्रश्नार्थसंग्रहः ।। २७ ।।</div>
							<div class="verse">अशनायाद्यतीतत्वं पूर्वोक्तस्यैव वस्तुनः ।।<br />द्वितीयेनोच्यते तत्त्वं प्रत्यङ्भोहनिवृत्तये ।। २८ ।। </div>
							<div class="verse">यथाप्रश्नं प्रतिवचो न सम्यगुदितं पुरा ।।<br />इति मत्वाऽथवाऽप्राक्षीत्पृष्टमर्थं पुनर्ऋषिम् ।। २९ ।। </div>
							<div class="verse">साक्षादित्यादिना पृष्टं साक्षादित्यादिलक्षणम् ।।<br />यथा संभाव्यते नेदृक्प्रत्युक्तौ किंचिदीक्ष्यते ।। ३० ।।</div>
							<div class="verse">असंतोषात्कहोलोऽत उषस्तप्रश्नमेव तु ।।<br />भूयोऽप्राक्षीन्मुनिं विद्वान्याथात्म्यर्थावबुद्धये ।। ३१ ।। </div>
							<div class="verse">एष आत्मेति प्रत्युक्तिर्यः प्राणेनेति चापरा ।।<br />तावन्भात्रोक्तितो नासौ प्रश्नार्थोऽवधृतो भवेत् ।। ३२ ।। </div>
							<div class="verse">ननूर्मिषट्कातीतत्वं दुःखित्वं चाद्वयात्मनि ।।<br />एकदैकत्र न स्यातां प्रकाशतमसी यथा ।। ३३ ।। </div>
							<div class="verse">नैष दोषस्तदज्ञानमिथ्याधीभ्रमहेतुतः ।।<br />संसारिताऽऽत्मनः क्लृप्ता कृष्णिमेव नभस्तले ।। ३४ ।।</div>
							<div class="verse">बृहद्विचारे सम्यक्च प्रागप्येतद्विचारितम् ।।<br />विरुद्धागमविषयप्रविवेकप्रसङ्गतः ।। ३५ ।। </div>
							<div class="verse">रज्जुत्वाहित्वयोर्यद्वदेकस्मिन्नपि वस्तुनि ।।<br />स्वतस्तन्मोहतश्चैव संभवस्तद्वदात्मनि ।। ३६ ।।</div>
							<div class="verse">मुक्तत्वं च सितत्वं च परस्परविरुद्धयोः ।।<br />धर्मयोः समवायः स्यान्न तु नीलोत्पलादिवत् ।। ३७ ।।</div>
							<div class="verse">एवं विरुद्धधर्मत्वे न च दोषोऽस्ति कश्चन ।।<br />नामरूपादिसद्भावो दोषश्चेदिह चोद्यते ।। ३८ ।। </div>
							<div class="verse">नेह नानेति वचनादेकमेवेति चोक्तितः ।।<br />नैवं परिहृतेस्तस्य मृद्दृष्टान्तादियुक्तिभिः ।। ३९ ।। </div>
							<div class="verse">अगृह्यमाणं सत्तत्त्वं विपरीतमिवेक्ष्यते । <br />यथावस्त्वीक्ष्यमाणं तु यथावस्त्वेव वीक्ष्यते ।। ४० ।। </div>
							<div class="verse">यदत्र चोद्ये वक्तव्यं तत्पुरैवासकृद्बहु ।।<br />सम्यगुक्तं तदखिलमिह स्मर्तव्यमादृतैः ।। ४१ ।। </div>
							<div class="verse">अविचारितसंसिद्धिमोहोपहतचेतसाम् ।।<br />अप्यद्वयं परं ब्रह्म द्वयवत्प्रथते मृषा ।। ४२ ।।</div>
							<div class="verse">यथा विशुद्धमाकाशं तिमिरोपप्लुतो जनः ।।<br />संकीर्णमिव मात्राभिश्चित्राभिरूपलक्षयेत् ।। ४३ ।।</div>
							<div class="verse">तथेदममलं ब्रह्म निर्विकारमविद्यया ।।<br />कलुषत्वमिवाऽऽपन्नं भेदरूपं प्रकाशते ।। ४४ ।। </div>
							<div class="verse">तस्यैकमपि चैतन्यं बहुधा प्रविभज्यते ।।<br />अङ्गाराङ्कितमुत्पाते वारिराशेरिवोदकम् ।। ४५ ।। </div>
							<div class="verse">बाध्य एवाऽऽत्मसंमोहो न त्वसौ बाधको यतः ।।<br />प्रत्यग्याथात्म्यविज्ञानं न बाध्यं बाधकं यतः ।। ४६ ।। </div>
							<div class="verse">स्वभावानपहारेण संगतिः स्यात्ततस्तयोः ।।<br />इति चेतसि संधाय सर्वयोगेश्वरेश्वरः ।। ४७ ।। </div>
							<div class="verse">मोहापनुत्तये प्राह प्रपन्नाय किरीटिने ।।<br />बाध्यबाधकरूपं च न व्येतीति प्रकाशयन् ।। ४८ ।। </div>
							<div class="verse">या निशा सर्वभूतानां तस्यां जागर्ति संयमी ।।<br />यस्यां जाग्रति भूतानि सा निशा पश्यतो मुनेः ।। ४९ ।। </div>
							<div class="verse">ज्ञानाज्ञाने ततोऽपेक्ष्य व्यवहारोऽयमात्मनि ।।<br />शास्रीयो लौकिकश्चातो विरोधोऽत्र न शङ्क्यते ।। ५० ।। </div>
							<div class="verse">उत्पन्नात्मप्रबोधानामात्माविद्यातदुद्भवम् ।।<br />सम्यग्ज्ञानाग्निना नित्यं दह्यमानं प्रजायते ।। ५१ ।। </div>
							<div class="verse">ऐकात्म्यवस्तुयाथात्म्यमभिप्रेत्यात उत्तरः ।।<br />साक्षादित्यादिकः प्रश्नो यदेवेतिपुरः सरः ।। ५२ ।। </div>
							<div class="verse">प्रत्याहैष त आत्मेति याज्ञवल्क्योऽपि पूर्ववत् ।।<br />संभाव्यते यतोऽत्रैव साक्षादित्यादिलक्षणम् ।। ५३ ।। </div>
							<div class="verse">निःशेषनिर्णयोक्तीच्छुः कहोलोऽप्याह पूर्ववत् ।।<br />कतमो याज्ञवल्क्येति स तं प्रत्याह शुद्धधीः ।। ५४ ।। </div>
							<div class="verse">योऽशनायापिपासादीन्धर्मान्सर्वान्विरोधतः ।।<br />अतीत्य वस्तुवृत्तेन स्वमहिम्नि व्यवस्थितः ।। ५५ ।। </div>
							<div class="verse">अशनायापिपासे यस्तद्धेतोरत्ययात्सदा ।।<br />अत्येति वस्तुवृत्तेन स साक्षादिति गृह्यताम् ।। ५६ ।। </div>
							<div class="verse">शोकादासङ्गबीजाद्धि जज्ञाते ते यथोदिते ।।<br />इच्छाविशेषास्ताभ्यां च जज्ञिरेऽन्ये सहस्रशः ।। ५७ ।। </div>
							<div class="verse">आत्माऽत्येतीति संबन्धो योऽशनायादिलक्षणान् ।।<br />क्रियार्थोऽत्येतिशब्दश्चेन्न क्रियार्थो विवक्षितः ।। ५८ ।। </div>
							<div class="verse">औष्ण्यं शैत्यं यथाऽत्येति वस्तुवृत्तेन सर्वदा ।।<br />गार्ताद्यत्ययवत्त्वत्र न मानादुपपद्यते ।। ५९ ।। </div>
							<div class="verse">अशनायापिपासे द्वे एव नात्येति केवले ।।<br />शोकश्च यस्तयोर्बीजं तमप्येषोऽतिवर्तते ।। ६० ।।</div>
							<div class="verse">शोकोऽत्रारतिमात्रं स्याच्चेतसो याऽनवस्थितिः ।।<br />मोहं चात्येति वैचित्यं विषयापहृतिं धियः ।। ६१ ।।</div>
							<div class="verse">स्वतोऽनानात्मकेऽज्ञानाद्यन्नानात्मसमीक्षणम् ।।<br />मिथ्याज्ञानमनात्माभं मोह इत्युपदिश्यते ।। ६२ ।। </div>
							<div class="verse">सर्वग्रःप्राणधर्मत्वादशनायापिपासयोः ।।<br />समासेनाभिधानं स्याद्यदि वा शोककार्यतः ।। ६३ ।। </div>
							<div class="verse">असमासेन निर्देशो भिन्नकार्यत्वकारणात् ।।<br />प्रवृत्तिररतेः कार्यं मोहस्यानर्थसंप्लुतिः ।। ६४ ।। </div>
							<div class="verse">जरेति परिणामः स्याद्वलीपलितलक्षणः ।।<br />देहस्य मृत्युर्विच्छेदो वियोगो देहलिङ्गयोः ।। ६५ ।।</div>
							<div class="verse">प्राणाधिकरणे पूर्वे शोकमोहौ मनोगती ।<br />जरामृत्यू तु देहस्य धर्माविति विनिश्चयः ।। ६६ ।। </div>
							<div class="verse">अशनायादिसंबन्धो नाऽऽत्मनो वास्तवो मतः ।। <br />अनिर्मोक्षप्रसक्तिः स्यात्तस्य चासङ्गरूपतः ।। ६७ ।। </div>
							<div class="verse">यत एवमतः प्रत्यग्याथात्म्यानवबोधतः ।।<br />अशनायादिसंबन्धः सम्यग्बोधादतो हनुतिः ।। ६८ ।। </div>
							<div class="verse">यः स्वकारणसंसर्गः कार्याणामत्ययो भवेत् ।।<br />अनात्यन्तिकरूपत्वादत्ययोऽसौ न गृह्यते ।। ६९ ।। </div>
							<div class="verse">तत्कारणनिषेधो यः स्वमहिम्नैव वस्तुनः ।।<br />तमत्ययं मोक्षविधौ तद्विद्वांसः प्रचक्षते ।। ७० ।। </div>
							<div class="verse">अशनायापिपासाभ्यां तस्मात्तत्कारणग्रहः ।।<br />संवर्गात्मातिवर्तित्वात्तत्कार्यातिगतिस्ततः ।। ७१ ।। </div>
							<div class="verse">मृत्युनैवेत्युपक्रम्य तथाच श्रुतिरब्रवीत् ।।<br />लक्षणं ह्यशनायेति प्राणमृत्युप्रबुद्धये ।। ७२ ।। </div>
							<div class="verse">अविचारितसंसिद्धप्रत्यगज्ञानलक्षणम् ।।<br />अशनायापिपासादिधर्मिणं प्राहुरीश्वरम् ।। ७३ ।।</div>
							<div class="verse">तत्प्रत्यगात्मयाथात्म्यभास्वज्ज्ञानोदयात्तमः ।।<br />प्रध्वस्याऽऽत्माऽयमत्येति तदुत्थं वस्तुवृत्ततः ।। ७४ ।। </div>
							<div class="verse">आत्माऽसामान्यचैतन्यरूपोत्थेनाऽऽत्मगं तमः ।।<br />जग्ध्वा मानेन निःशेषं प्रत्यङ् पूर्णोऽवशिष्यते ।। ७५ ।। </div>
							<div class="verse">यस्मादेष स्वतो बुद्धो निरविद्यः स्वतस्ततः ।।<br />शुद्धश्चातोऽद्वितीयत्वात्प्रत्यङ्भुक्तः स्वतस्ततः ।। ७६ ।। </div>
							<div class="verse">एवं ध्वस्तात्ममोहस्य कुतोऽविद्योत्थवस्तुभिः ।।<br />प्रतीचोऽस्त्यभिसंबन्धो ह्यशनायादिलक्षणैः ।। ७७ ।। </div>
							<div class="verse">यथा विशुद्धमाकाशं सति वाऽसति वा मले ।।<br />नीहारादौ तथैवाऽऽत्मा कार्यकारणवस्तुनि ।। ७८ ।। </div>
							<div class="verse">प्रत्याग्याथात्म्यदृष्ट्याऽऽत्मा कारणं स्वतमोवधि ।।<br />बाधित्वाऽज्ञानसंसारौ यात्यपूर्वादिरूपताम् ।। ७९ ।। </div>
							<div class="verse">शोकमोहावतः स्यातां सूत्रकार्योपलक्षणम् ।।<br />जरामृत्यू विराजश्च सर्वकार्योपसंहृतिः ।। ८० ।। </div>
							<div class="verse">अध्यात्माद्यधियज्ञादेराधिदैवतरूपता ।।<br />पुरुक्तोऽर्थवती चैवं सति सर्वा भवेद्ध्रुवम् ।। ८१ ।। </div>
							<div class="verse">सर्वाण्युपासनान्येवं ब्रह्मविद्याभिसंगतेः ।।<br />विद्याधिकार उक्तत्वादर्थवन्तीति निश्चितिः ।। ८२ ।। </div>
							<div class="verse">प्रतीचोऽसङ्गयाथात्म्यान्मोहादेश्चाप्यवस्तुतः ।। <br />प्रत्यङ्भात्रावशेषत्वात्कुतः षष्ठ्यर्थसंभवः ।। ८३ ।। </div>
							<div class="verse">हेतुहेतुमदुक्त्यैतद्व्याख्येयं त्रयमात्मनि ।।<br />आनन्दवद्वा शङ्क्योक्तिर्योऽशनायेतिपूर्विका ।। ८४ ।। </div>
							<div class="verse">स्वाभाविकत्वं मा प्रापच्छोकादेरात्मसौख्यवत् ।।<br />यस्मिन्सत्येव यत्सत्स्यात्तस्मिंस्त्वसति तन्न सत् ।। ८५ ।। </div>
							<div class="verse">अशनायादिकास्तस्मात्कार्यकारणलक्षणान् ।।<br />तद्विरुद्धात्मविज्ञानाद् ध्वंसित्वाऽऽत्मैकलो भवेत् ।। ८६ ।। </div>
							<div class="verse">परमात्मस्वभावोऽयं स्वयं श्रुत्या प्रपञ्चितः ।।<br />एतमेव तमात्मानं विदित्वोक्तेेन वर्त्मना ।। <br />व्युत्थाय ब्राह्मणा यत्नाद्भिक्षाचर्यं चरन्ति हि ।। ८७ ।। </div>
							<div class="verse">अधिकारिविशेषस्य ज्ञानाय ब्राह्मणग्रहः ।।<br />न संन्यासविधिर्यस्माच्छ्रुतौ क्षत्र्रियवैश्ययोः ।। ८८ ।। </div>
							<div class="verse">त्रयाणामविशेषेण संन्यासः श्रूयते श्रूतौ ।।<br />यदोपलक्षणार्थं स्याद्ब्राह्मणग्रहणं तदा ।। ८९ ।। </div>
							<div class="verse">कर्माधिकारविच्छेदि ज्ञानं चेदभ्युपेयते ।।<br />कुतोऽधिकारनियमो व्युत्थाने क्रियते बलात् ।। ९० ।। </div>
							<div class="verse">प्रत्यग्याथात्म्यविज्ञानस्वभावश्चेत्समर्थ्यते ।।<br />व्युत्थानं यस्य यस्य स्यात्स स व्युत्थातुमर्हति ।। ९१ ।। </div>
							<div class="verse">एवं चेद्ब्राह्मणोक्तिः स्याद्ध्वस्ताविद्यगृहीतये ।।<br />स ब्राह्मण इति स्पष्टं श्रुतिरन्ते च वक्ष्यति ।। ९२ ।। </div>
							<div class="verse">प्राणस्वान्ततनूधर्मा अशनायादिलक्षणाः ।।<br />य एते सर्वभूतेषु वर्तन्तेऽम्भःप्रवाहवत् ।। ९३ ।। </div>
							<div class="verse">संसारोऽनर्थ इत्येष प्रत्यङ्भोहैकहेतुकः ।।<br />यतो बिभ्यति भूतानि परोत्कर्षगतान्यपि ।। ९४ ।। </div>
							<div class="verse">कारणं प्रत्यगज्ञानं कार्यं संसार उच्यते ।।<br />तद्विरुद्धात्मकः प्रत्यङ्ब्रह्यापूर्वादिवाक्यतः ।। ९५ ।। </div>
							<div class="verse">एतं तमिति वाक्येन दृष्ट्यादेः साक्षिणं श्रुतिः ।।<br />अनूद्यापेतदुःखेन साक्षात्संगतिमब्रवीत् ।। ९६ ।। </div>
							<div class="verse">तं दृष्ट्यादिदृशं साक्षादात्मानं कल्पितात्मनाम् ।।<br />तमेतमिति विज्ञाय यथाव्याख्यातलक्षणम् ।। ९७ ।। </div>
							<div class="verse">उषस्तोक्तो विशेष्योऽत्र कहोलोक्तो विशेषणम् ।। <br />एवं संसारविध्वस्तिस्तद्धेतोर्ज्ञानहानितः ।। ९८ ।। </div>
							<div class="verse">घटाकाशो महाकाश इत्युक्तेः केवलं वियत् ।।<br />यथाऽधिगम्यते तद्वत्साक्षादित्यादिलक्षणः ।। ९९ ।।</div>
							<div class="verse">भेदसंसर्गहीनोऽर्थस्तद्धेतुध्वंसवर्त्मना ।। <br />एतस्मादेव विज्ञेयो वाक्यान्नान्यप्रमाणतः ।। १०० ।। </div>
							<div class="verse">साक्षादित्यादिकं सर्वमुषस्तप्रश्नगोचरः ।।<br />योऽशनायेति चात्रोक्तौ संभाव्यं तदशेषतः ।। १०१ ।। </div>
							<div class="verse">सामान्यमात्रपत्युक्तेर्न यथापृष्टवस्तुधीः ।।<br />पूर्वत्राभूद्यथा साक्षादिति प्रत्युक्तितो मतिः ।। १०२ ।।</div>
							<div class="verse">पौैर्वापर्यं यथायोगं कत्वान्तयोः पदयोर्द्वयोः ।।<br />पूर्वं यदि विदित्वेति तदा द्वेधा प्रकल्पनम् ।। १०३ ।। </div>
							<div class="verse">ज्ञानस्वभावाद्व्युत्थानं ज्ञेयवस्तूपरोधतः ।। <br />व्युत्थाने चोदनापेक्षा नाधिकारोपमर्दतः ।। १०४ ।। </div>
							<div class="verse">शाब्दी वा प्रतिपत्तिः स्याद् व्युत्थानादेः प्रयोजिका ।।<br />विध्यर्थो ह्यपि बाल्यादिस्तथोर्ध्वमपि दृश्यते ।। १०५ ।।</div>
							<div class="verse">व्युत्थायाथ विदित्वेति पौर्वापर्यं यदेष्यते ।।<br />व्युत्थानसाधना विद्येत्ययमर्थो भवेत्तदा ।। १०६ ।। </div>
							<div class="verse">विदित्वा कथमित्यस्य प्रत्युक्त्यर्था परा श्रुतिः ।।<br />तस्मादित्यादिका योज्या न्यासहेतुत्वसिद्धये ।। १०७ ।।</div>
							<div class="verse">तस्मादेवंविदित्येवं तथाचोर्ध्वं प्रवक्ष्यति ।।<br />निःशेषकर्मसंन्यासं विद्यायाः साधनं श्रुतिः ।। १०८ ।। </div>
							<div class="verse">संन्याससाधनं ज्ञानं निर्वक्त्यत्रापि च श्रुतिः ।।<br />यथा तथा पराश्चात्र श्रुतयः सन्ति कोटिशः ।। १०९ ।।</div>
							<div class="verse">ज्ञानानुरोधिनी यद्वत्प्रवृत्तिः प्राणिनामिह ।।<br />तथेहापि श्रुतिर्वक्ति प्रत्यग्याथात्म्यवेदिनाम् ।। ११० ।। </div>
							<div class="verse">पुत्रोत्पत्तिं समुद्धिश्य दारान्परिजिघृक्षति ।।<br />यतो दारार्थ उद्योगस्ततः पुत्रैषणोच्यते ।। १११ ।। </div>
							<div class="verse">पुरुषार्थाय यन्नालं लब्धात्माऽपि कुठारवत् ।।<br />अप्रविश्य प्रयोगं तद्वित्तमित्युपदिश्यते ।। ११२ ।। </div>
							<div class="verse">यत्त्वात्मलाभमात्रेण पुरुषार्थसमाप्तिकृत् ।।<br />व्युत्थानं तद्बलादेव न तु यत्स्याद्गवादिवत् ।। ११३ ।। </div>
							<div class="verse">प्रत्यगज्ञानसंभूतकामोत्थं साधनात्मकम् ।।<br />देवतादिपरिज्ञानं मन्त्रवद्वित्तमुच्यते ।। ११४ ।। </div>
							<div class="verse">नाऽऽत्मानं लभते कर्म यतो वित्तमृते ततः ।।<br />वित्तैषणेयं कर्मार्था न लोकार्थेति निश्चितिः ।। ११५ ।। </div>
							<div class="verse">नित्यकर्मप्रसिद्ध्यर्थमतो वित्तमिहेष्यते ।।<br />न चेज्जामि भवेद्वाक्यं पृथग्लोकैषणाग्रहात् ।। ११६ ।।</div>
							<div class="verse">लोकानुद्दिश्य यः कामस्तत्साधनसमाश्रयः ।।<br />लोकैषणेति तामाहुः काम्यकर्मार्थुमुद्यमम् ।। ११७ ।।</div>
							<div class="verse">यतोऽसाधनसाध्यं तं प्रत्यगात्मानमात्मना ।।<br />साक्षादित्यादिनाऽज्ञासीद्विरुद्धं साध्यसाधनैः ।। ११८ ।। </div>
							<div class="verse">साध्यसाधनरूपाभ्यस्तस्मादुक्तार्थवेदिनः ।।<br />व्युत्तिष्ठन्त्येषणाभ्यस्ते तद्विरुद्धात्मकत्वतः ।। ११९ ।। </div>
							<div class="verse">अज्ञानकामजन्यत्वं वाङ्भनःकायकर्मणाम् ।।<br />सोऽकामयत इत्येवं पुराऽप्युक्तं तमस्विनः ।। १२० ।। </div>
							<div class="verse">यदज्ञानात्प्रवृत्तिर्या तज्ज्ञानात्सा कुतो भवेत् ।।<br />प्रत्यग्ज्ञानोदयेऽतः स्यान्निवृत्तिः सर्वकर्मणाम् ।। १२१ ।। </div>
							<div class="verse">जिज्ञासुरपि चैतस्य यथोक्तस्याऽऽत्मवस्तुनः ।।<br />सर्वैषणानिवृत्त्यैव तज्ज्ञानं समवाप्नुयात् ।। १२२ ।। </div>
							<div class="verse">यस्तु त्यक्तुं न शक्नोति रागादिप्रबलत्वतः ।। <br />रागादिहेतुनाशार्थं कार्यं कर्मैव तेन तु ।। १२३ ।।</div>
							<div class="verse">आरुरुक्षोर्मुनेर्योगं कर्म कारणमुच्यते ।।<br />योगारूढस्य तस्यैव शमः कारणमुच्यते ।। १२४ ।। </div>
							<div class="verse">न्याय्यां वृत्तिं समुल्लङ्घ्य तद्विरुद्धतया स्थितिः ।।<br />व्युत्थानमिति तामाहुर्व्युत्थानज्ञा महाधियः ।। १२५ ।। </div>
							<div class="verse">सामन्तो  व्युत्थितो राज्ञा विरोधेन व्यवस्थितौ ।।<br />व्युत्थानशब्दो लोकेऽपि प्रसिद्धोऽत्र तथैव सः ।। १२६ ।। </div>
							<div class="verse">भिक्षया लक्ष्यते चर्या ह्याकिंचन्यैकसंश्रया ।।<br />अममापरिग्रहोक्तेर्निष्कर्मा मुनिरूच्यते ।। १२७ ।। </div>
							<div class="verse">एषणा कामपर्यायः कामश्चाप्राप्तगोचरः ।।<br />अवाप्ताशेषकामेऽसौ भवंस्तन्मोहतो भवेत् ।। १२८ ।। </div>
							<div class="verse">आनन्दैकस्वभावत्वान्नाऽऽत्मनः सुखकामिता ।।<br />विरोधात्सुखरूपस्य न दुःखेन समागमः ।। १२९ ।।</div>
							<div class="verse">बुभुक्षादिनिषेधोऽयं तथाऽप्यात्मन उच्यते ।।<br />सर्वानर्थैकमूलस्य प्रत्यङ्भोहस्य हानये ।। १३० ।। </div>
							<div class="verse">निरेषणैकयाथात्म्ये न यथावस्तुकामधीः ।।<br />निरेषणात्मसंबोधाद्बाध्यैवेयमतो भवेत् ।। १३१ ।। </div>
							<div class="verse">फलार्थैषणयैकत्वप्रसिद्ध्यर्थमतः श्रुतिः ।।<br />प्रवक्तुमुपचक्राम पुत्रवित्तैषणैकताम् ।। १३२ ।। </div>
							<div class="verse">यतो धनाभिलाषोऽयं कृतदारस्य सार्थकः ।।<br />पुत्रैषणाऽतोऽभिन्नैव ज्ञेया वित्तैषणात्मनः ।। १३३ ।। </div>
							<div class="verse">साधनत्वाविशेषत्वात्पुत्रवित्तैषणात्मनोः ।।<br />एवं चैकत्वमनयोरिह व्याख्येयमादृतैः ।। १३४ ।।</div>
							<div class="verse">साध्यैषणाप्रयुक्तत्वात्पुत्रवित्तैषणात्मनः ।।<br />एका लोकैषणैवेयं त्रिधाऽतो व्यपदिश्यते ।। १३५ ।। </div>
							<div class="verse">स्वमहिम्नैव निष्पत्तिर्न विना साधनं यतः ।।<br />साध्यस्य साधनादानमतः साध्यानुरोधतः ।। १३६ ।। </div>
							<div class="verse">अपास्ताशेषानर्थाप्तपुरुषार्थत्वतः स्वतः ।। <br />तन्मोहमात्रजे तस्मादेषणे प्रत्यगात्मनि ।। १३७ ।। </div>
							<div class="verse">ब्रह्माज्ञानं यतो हेतुरेषणानां न वस्तुतः ।।<br />परमार्थविदां न स्युरेषणा या यथोदिताः ।। १३८ ।। </div>
							<div class="verse">आप्ताशेषपुमर्थत्वान्नापेक्ष साधनं प्रति ।।<br />साध्यत्वेऽपि हि सिद्धस्य किंत्वसाध्यस्य वस्तुनः ।। १३९ ।। </div>
							<div class="verse">सर्वोपाया निवर्तन्त उपेयावसितौ यतः ।।<br />चरितार्थत्वतोऽमीषां नापेक्षा सिद्धवस्तुनः ।। १४० ।। </div>
							<div class="verse">अप्यज्ञातात्मयाथात्म्यो जिज्ञासुर्योऽत्र वस्तुनि ।।<br />सर्वकर्मपरित्यागो ज्ञानाप्त्यै तस्य साधनम् ।। १४१ ।। </div>
							<div class="verse">तस्मादेवंविदित्यत्र श्रुतिः स्पष्टं यथोदितम् ।।<br />निःशेषकर्मसंन्यासं स्वयमेव प्रवक्ष्यति ।। १४२ ।। </div>
							<div class="verse">प्रत्यग्याथात्म्यविज्ञानसाधनत्वप्रसिद्धये ।।<br />श्रुत्यन्तरेषु तद्वच्च सन्ति वाक्यान्यनेकशः ।। १४३ ।। </div>
							<div class="verse">मुक्तेश्च बिभ्यतो देवा मोहेनापिदधुर्नरान् ।।<br />प्रावर्तन्त ततो भीताः कर्मस्वज्ञाततत्त्वकाः ।। १४४ ।।</div>
							<div class="verse">सर्वकर्माण्यतस्त्यक्त्वा प्रत्यक्प्रवणबुद्धयः ।।<br />मोहं भित्त्वाऽऽत्मसंबोधाद्ययुः कैवल्यमुत्तमम् ।। १४५ ।। </div>
							<div class="verse">इति भाल्लविश्रुतिवचः सम्यग्ज्ञानस्य जन्मने ।।<br />संन्यासं साधनं वक्ति वाङ्भनःकायकर्मणाम् ।। १४६ ।।</div>
							<div class="verse">पराञ्चि खानीति तथा पराक्प्रवणसाधनम् ।। <br />निषेधत्यात्मविज्ञाने मन्त्रवर्णोऽपि काठके ।। १४७ ।। </div>
							<div class="verse">वेदान्तविज्ञानसुनिश्चितार्थाः  संन्यासयोगाद्यतयः शुद्धसत्त्वाः ।।<br />मन्त्रोऽपि चैकात्म्यविनिश्चयाय निःशेषकर्मोज्झितिमाह साक्षात् ।। १४८ ।। </div>
							<div class="verse">ब्रह्मचर्यं समापय्य गृही तस्माद्भवेद्द्विजः ।।<br />गृहाश्रमं समाप्याथ वानप्रस्थं समापयेत् ।। १४९ ।। </div>
							<div class="verse">यथोक्ताश्रमवासार्थं सामर्थ्यान्नियमो भवेत् ।।<br />एवं सति समर्थः स्यात्सर्वाश्रमसमुच्चयः ।। १५० ।। </div>
							<div class="verse">वानप्रस्थाश्रमादूर्ध्वं प्रव्रजेदविचारयन् ।।<br />प्रत्यक्षश्रुतिमूलोऽयं सर्वाश्रमसमुच्चयः ।। १५१ ।।</div>
							<div class="verse">कषायं पाचयित्वा च श्रेणीस्थानेषु च त्रिषु ।।<br />प्रव्रजेच्च परं स्थानं पारिव्राज्यमनुत्तमम् ।। १५२ ।। </div>
							<div class="verse">इति व्यासस्मृतौ वाक्यं प्रत्यक्षश्रुतिबन्धनम् ।।<br />तथाऽन्यान्यपि विद्यन्ते वाक्यान्यत्र सहस्रशः ।। १५३ ।। </div>
							<div class="verse">ब्रह्मचर्याश्रमादेव यदि वा प्रव्रजेद्दूिजः ।।<br />गृहाच्च प्रव्रजेत्तद्वत्प्रव्रजेच्च वनात्तथा ।। १५४ ।। </div>
							<div class="verse">विकल्पेनैव व्याख्यात एकद्वित्रिसमुच्चयः ।।<br />कषायपक्तिमापेक्ष्य विकल्पोऽयं त्रिधोदितः ।। १५५ ।।</div>
							<div class="verse">परीक्ष्य लोकानित्यादि तथाचाऽऽथर्वणे वचः ।। <br />विरक्तः कर्मभूमिभ्यो ज्ञानं प्रति नियुज्यते ।। १५६ ।। </div>
							<div class="verse">सर्वकर्मपरित्यागात्संत्यक्ताशेषसाधनः ।।<br />श्रुत्युक्तोऽत्र परिव्राट् स्यादैकात्म्यज्ञानजन्मने ।। १५७ ।। </div>
							<div class="verse">मुण्डोऽपरिग्रहश्चेति प्रत्यक्षश्रुतिवाक्यतः ।।<br />तद्विरुद्धं स्मृतेर्वाक्यं नापेक्ष्यं दुर्बलत्वतः ।। १५८ ।। </div>
							<div class="verse">विगीता च विरुद्धा च दृष्टार्था दृष्टकारणा ।।<br />इति वेदविदाऽप्युक्तं तदप्रामाण्यकारणम् ।। १५९ ।। </div>
							<div class="verse">क्रियमाणानि कर्माणि यथा स्युः फलसिद्धये ।।<br />तदक्रियोक्ता श्रुत्येह तथाऽऽत्मज्ञानजन्मने ।। १६० ।। </div>
							<div class="verse">सत्यानृते सुखदुःखे वेदाल्लोँकदूयं तथा ।।<br />संन्यस्याऽऽत्मनमन्विच्छेदित्यदुष्टं स्मृतेर्वचः ।। १६१ ।। </div>
							<div class="verse">त्यज धर्ममधर्मं च तथा सत्यानृते त्यज ।।<br />उभे सत्यानृते त्यक्त्वा येन त्यजसि तं त्यज ।। १६२ ।। </div>
							<div class="verse">नैष्कर्म्यसाधनेष्वेवं श्रुतयः स्मृतिभिः सह ।।<br />मुमुक्षुं विनियुञ्जन्ति सदाऽऽत्मज्ञानजन्मने ।। १६३ ।। </div>
							<div class="verse">तथाऽनधिकृतानां च संन्यासस्य विधानतः ।।<br />काणकुब्जादिविषया न्यासक्लृप्तिरतोऽशुभा ।। १६४ ।। </div>
							<div class="verse">सत्सु प्रत्यक्षविधिषु यथोक्तेष्वफलः श्रमः ।।<br />भिक्षाचर्यं चरन्तीतिविध्यर्थः क्रियते महान् ।। १६५ ।। </div>
							<div class="verse">तिष्ठासेदिति चात्रापि प्रत्यक्षः श्रूयते विधिः ।।<br />तस्मिन्सति वृथा कस्माज्जनोऽयं परिखिद्यते ।। १६६ ।। </div>
							<div class="verse">साध्यसाधनरूपाभ्यां विरुद्धं प्रत्यगीक्षणम् ।।<br />यतो यथोक्तं तत्सिद्धौ तस्मादेतद्विधीयते ।। १६७ ।। </div>
							<div class="verse">व्युत्थायातो यथोक्ताभ्य एषणाभ्यो निरेषणः ।।<br />पाण्डित्यमथ निर्विद्य बाल्यं परिसमापेयत् ।। १६८ ।। </div>
							<div class="verse">पदार्याधिगतिः पूर्वं ततस्तदभिसंगतिः ।।<br />विरुद्धार्थह्नुतिः पश्चात्ततो वाक्यार्थबोधनम् ।। १६९ ।। </div>
							<div class="verse">एकैकश्येन नीत्वाऽथ निष्ठां पाण्डित्यलक्षणाम् ।।<br />बाल्यं चैव यथायोगमन्वयव्यतिरेकतः ।। १७० ।। </div>
							<div class="verse">अद्वितीयार्थनिष्ठत्वमात्मप्रत्ययशब्दयोः ।।<br />तथाचाऽऽत्मैकनिष्ठत्वमद्वितीयस्य मानसः ।। १७१ ।। </div>
							<div class="verse">ऐकार्थ्यान्नेह संसर्गस्तद्विरुद्धार्थयोरिव ।।<br />अशनायाद्यतिक्रान्तदृष्टिद्रष्टृपदार्थयोः ।। १७२ ।। </div>
							<div class="verse">पण्डेति बुद्धिनामैतत्सा जाता यस्य मानतः ।।<br />तं पण्डितमिति प्राहुः सोऽत्र श्रुत्या नियुज्यते ।। १७३ ।। </div>
							<div class="verse">यत्पण्डितस्य कर्म स्यात्तत्पाण्डित्यं प्रचक्षते ।।<br />अप्राप्ततत्त्वनिष्ठोऽतः पाण्डित्ये विनियुज्यते ।। १७४ ।। </div>
							<div class="verse">शास्राचार्यात्मतो निष्ठां नीत्वाऽऽत्मप्रत्ययं यतिः ।।<br />तिष्ठासेदथं बाल्येन, कृत्स्नानात्मधियो ह्नुतिः ।। १७५ ।।</div>
							<div class="verse">बाल्यशब्दाभिधेया स्यात्तां समापय्य शुद्धधीः ।।<br />मुनिभावं ततो त्गवा ब्रह्मव ब्राह्मणो भवेत् ।। १७६ ।। </div>
							<div class="verse">निःशेषमात्मसंबोधं कुर्यादिति विधीयते ।।<br />तिष्ठासेदिति संबन्धः सर्वत्र विधिना भवेत् ।। १७७ ।।</div>
							<div class="verse">प्राणेन प्राणितीत्युक्तो दृष्टेर्द्रष्टेति चोदितः ।।<br />स आत्माऽनुभवात्सिद्ध आ देहादा परात्मनः ।। १७८ ।। </div>
							<div class="verse">अस्य प्रत्यक्पदार्थस्य ह्या समाप्तेर्विधीयते ।।<br />धीः पाण्डित्यगिरा साक्षादन्वयव्यतिरेकतः ।। १७९ ।। </div>
							<div class="verse">तथैव योऽशनायेति परमात्माऽपि शब्दितः ।।<br />तस्य निष्ठाविधानार्थं बाल्येनेति परं वचः ।। १८० ।। </div>
							<div class="verse">नान्यत्रेहाद्वितीयार्थात्साक्षादात्मार्थसंभवः ।।<br />इत्यर्थोऽत्र विधेयः स्यादन्वयव्यतिरेकतः ।। १८१ ।।</div>
							<div class="verse">अद्वितीयपदार्थस्य तथा नैवाऽऽत्मनोऽन्यतः ।। <br />संभवोऽस्तीतिविध्यर्थस्तिष्टासेदिति भण्यते ।। १८२ ।। </div>
							<div class="verse">विशेषणविशेष्यत्वसंबन्धोऽथ पदार्थयोः ।।<br />विरुद्धार्थनिवृत्त्याऽत्र मुनिरित्यभिधीयते ।। १८३ ।। </div>
							<div class="verse">ब्रह्मात्मनोरसंसर्गस्तद्विरुद्धार्थयोरिव ।।<br />पदार्थैकत्वतो भेदो ध्वान्तध्वस्तौ निवर्तते ।। १८४ ।। </div>
							<div class="verse">सामानाधिकरण्यं च विशेषणविशेष्यता ।।<br />लक्ष्यलक्षणसंबन्धः पदार्थप्रत्यगात्मनाम् ।। १८५ ।।</div>
							<div class="verse">सामानाधिकरण्यादेर्घटेतरखयोरिव ।।<br />व्यावृत्तेः स्यादवाक्यार्थः साक्षान्नस्तत्त्वमर्थयोः ।। १८६ ।।</div>
							<div class="verse">चिदज्ञानैकहेतुत्वाद्धातव्यानां चिदात्मनि ।।<br />मोहध्वस्तौ प्रतीचोऽन्यो नातोऽर्थोऽत्रावशिष्यते ।। १८७ ।। </div>
							<div class="verse">आत्मधीविषयं नैति तदज्ञानैककारणः ।।<br />अनात्ममानमेयोऽर्थो यतोऽतः केवलात्मता ।। १८८ ।। </div>
							<div class="verse">समाप्यामौनमखिलं बाल्यपाण्डित्यलक्षणम् ।।<br />निर्विद्य च तथा मौनं पदार्थद्वयसंगतिम् ।। १८९ ।। </div>
							<div class="verse">अथ ब्राह्मण इत्युक्त्या फलावस्थाऽस्य भण्यते ।।<br />भेदसंसर्गहीनोऽर्थः स्वमहिम्नि व्यवस्थितः ।।<br />साक्षादित्यादिरूपोऽथ ब्रह्म ब्राह्मण उच्यते ।। १९० ।। </div>
							<div class="verse">इमामवस्थां संप्राप्य सर्वो ब्राह्मण उच्यते ।।<br />ब्राह्मण्यं गौणमन्यत्र पूर्वभूमिषु नाञ्जसा ।। १९१ ।। </div>
							<div class="verse">केनाथ ब्राह्मणः स स्यादिति प्रश्नमपृच्छत ।।<br />उक्तोपायातिरेकेण पृच्छयते साधनान्तरम् ।। १९२ ।। </div>
							<div class="verse">यज्ञादिलक्षणं तावत्पारंपर्येण साधनम् ।।<br />निर्ज्ञातमागमात्तस्मात्पृच्छ्यते साधनान्तरम् ।। १९३ ।। </div>
							<div class="verse">चतुर्णां कतमेनेति न तु प्रश्नोऽत्र युज्यते ।।<br />कैवल्याश्रममादाय ब्राह्मण्यस्य समाप्तितः ।। १९४ ।।</div>
							<div class="verse">न चाऽऽश्रमान्तरं युक्तं मुर्नर्व्युत्थायिनः सतः ।।<br />कृतार्थस्याकृतार्थस्य तस्य नैवाऽऽश्रमान्तरम् ।। १९५ ।। </div>
							<div class="verse">प्रश्नोऽयं साधनज्ञप्त्यै ब्राह्मणस्येह पृच्छ्यते ।<br />किंसाधनो ब्राह्मणः स्यादिति साधनमुच्यताम् ।। १९६ ।। </div>
							<div class="verse">प्रश्नप्रतिवचस्तेन ब्राह्मणः स्याद्यथोदितः ।।<br />येनानवाप्तज्ञानोऽपि भवेदीदृश एव ना ।। १९७ ।। </div>
							<div class="verse">उक्तब्राह्मणसादृश्यं सर्वकर्मनिरासतः ।।<br />नैष्कर्म्यसाधनेनैव ब्राह्मणः स्याद्यथोदितः ।। १९८ ।। </div>
							<div class="verse">इत्येषोऽर्थो विधेयोऽत्र येनेति वचसा श्रुतेः ।।<br />स्मृतयोऽपीममेवार्थं तत्र तत्र प्रचक्षते ।। १९९ ।। </div>
							<div class="verse">लोकेऽस्मिन्द्विविधा निष्ठा पुरा प्रोक्ता मयाऽनघ ।।<br />ज्ञानयोगेन सांख्यानां कर्मयोगेन योगिनाम् ।। २०० ।। </div>
							<div class="verse">इमौ द्वावेव पान्थानौ कर्मतत्त्यागलक्षणौ ।।<br />सजातीयाद्विनिष्क्रान्तावनुक्रान्ततराविमौ ।। २०१ ।। </div>
							<div class="verse">संन्यास एव ताभ्यां च विशेषेणातिवर्तते ।।<br />तथा किं प्रजयेत्यादिः पन्थाः कर्मत्यजां श्रुतः ।। २०२ ।।</div>
							<div class="verse">ब्रह्मचर्याश्रमादेव प्रव्रजेदिति भूरिशः ।।<br />संन्यासमेव ब्रुवते मुक्तये सर्वकर्मणाम् ।। २०३ ।।</div>
							<div class="verse">श्रुतयः स्मृतयश्चोच्चैः शुद्धन्यायसमाश्रयात् ।।<br />सर्वकर्मनिरासेन ब्राह्मण्यं लभते ततः ।। २०४ ।।</div>
							<div class="verse">केनेति यदि वाऽऽक्षेप उत्पत्त्यादेरसंभवात् ।।<br />साधनानामिहैकात्म्ये तथाच प्रागवादिषम् ।। २०५ ।। </div>
							<div class="verse">साधनेनैतदैकात्म्यं येन येन चिकीर्ष्यते ।।<br />तेन तेनेदृगेवाऽऽत्मा नातिशीतिर्मनागपि ।। २०६ ।। </div>
							<div class="verse">अथवा लक्षणोक्तिः स्याद्यथोक्तब्रह्मवेदिनः ।।<br />येनेदृगेव चिह्नेन ब्राह्मणस्तेन लक्ष्यताम् ।। २०७ ।।</div>
							<div class="verse">देहेन्द्रियमनोबुद्धिधर्मानेषोऽत्यवर्तत ।।<br />प्रत्यगैकात्म्यसंबोधात्तद्धर्मैर्लक्ष्यते कथम् ।। २०८ ।। </div>
							<div class="verse">सर्वसंसारभावोऽस्य न यथा लक्षणं तथा ।।<br />सर्वाभावोऽपि नैव स्याल्लक्षणं ब्रह्मवेदिनः ।। २०९ ।।</div>
							<div class="verse">वेद्यानुरोधतो यस्मात्तद्विदो न्यायलक्षणम् ।।<br />भावाभावद्वयध्वंसि ब्रह्म वेद्यं च तद्विदः ।। २१० ।।</div>
							<div class="verse">येनेदृगेव तेनेति तस्मादाह श्रुतिः स्फुटम् ।।<br />मुमुक्षोर्लक्षणं तादृक्श्रद्दधाना यदब्रुवन् ।। २११ ।। </div>
							<div class="verse">सुषुप्तेऽप्यतिमूढस्य सर्वसंसारनिहनुतिः ।।<br />गम्यते लक्षणं तादृङ्न चासौ ब्रह्मविन्मतः ।। २१२ ।। </div>
							<div class="verse">आत्मनो ब्रह्मतेहोक्ता न त्वनात्मन ईरिता ।। <br />यथोक्तज्ञानतो ध्वस्तिरार्तश्रुत्याऽतं उच्यते ।। २१३ ।। </div>
							<div class="verse">अतो ब्राह्मण्यतोऽन्यद्यत्क्रियाकारकलक्षणम् ।।<br />आर्तं विनाशि तज्ज्ञेयं ब्रह्मानार्तं यतस्ततः ।। २१४ ।।</div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यायस्य पञ्चमं कहोलब्राह्मणम्  </div>
					</div>
		<hr>
					<div class="section" type="brahmana" id="BRVS_C03_S06">
						<div class="sname">॥ षष्ठं ब्राह्मणम् ॥</div>
							<div class="verse">यः सर्वान्तर इत्युक्तस्तन्निर्णयविवक्षया ।।<br />आ शाकल्यात्परो ग्रन्थ इतो व्याख्यायतेऽधुना ।। १ ।।</div>
							<div class="verse">विशेषणस्य सर्वस्य साक्षादित्यादिकस्य च ।।<br />सर्वोन्तरविनिर्णीतौ निर्णयः स्यात्कथं न्विति ।। २ ।। </div>
							<div class="verse">अशनायाद्यतिक्रान्त्या प्रश्नार्थाविष्कृतिः कृता ।।<br />न सम्यगिति मन्वाना गार्ग्यपृच्छदतः पुनः ।। ३ ।। </div>
							<div class="verse">क्षित्यादेर्वियदन्तस्य यावन्नैकात्म्यमुच्यते ।।<br />निर्णीतार्थो न तावत्स्यात्प्रश्नः साक्षादितीरितः ।। ४ ।। </div>
							<div class="verse">बुभुक्षाद्येकदेहस्थनिषेधादनिषेधतः ।।<br />क्षित्यादेर्वियदन्तस्य नातः प्रश्नार्थनिर्णयः ।। ५ ।। </div>
							<div class="verse">य एते पार्थिवा भावा लोष्टकुम्भादयो मताः ।।<br />तेषामन्तर्बहिर्व्याप्तिः पृथिव्यैवेह लक्ष्यते ।। ६ ।। </div>
							<div class="verse">यथैव पार्थिवा भावाः पृथिव्यैवं धरित्र्यपि ।।<br />अद्भिरन्तर्बहिश्चेयं व्याप्तैवेह समीक्ष्यते ।। ७ ।। </div>
							<div class="verse">एवं दृष्टं यतस्तस्माद्गार्गी पप्रच्छ लिङ्गतः ।।<br />प्रश्नं यदिदमित्येवं याज्ञवल्क्यं महाधियम् ।। ८ ।।</div>
							<div class="verse">ओतप्रोतात्मना कार्यं येन येन समाप्लुतम् ।।<br />तस्य तस्यान्यसंव्याप्तिर्दृष्टा लोके क्षितेर्यथा ।। ९ ।। </div>
							<div class="verse">अद्भिश्चेयं क्षितिर्व्याप्ता तस्मात्तसामपीष्यते ।।<br />अन्येन केनचिद्व्याप्तिर्व्यापकत्वाद्यथा भुवः ।। १० ।। </div>
							<div class="verse">प्रत्युक्तिर्गार्गि वायावित्येवमेवोत्तरेष्वपि ।।<br />वाक्येषु प्रतिपत्तव्या प्रत्युक्तिप्रश्नयोर्गतिः ।। ११ ।।</div>
							<div class="verse">पार्थिवाप्यौ समाश्रित्य तेजोऽभिव्यज्यते यतः ।।<br />धातू न तु स्वतन्त्रं सन्नावदत्तेजसीत्यतः ।। १२ ।।</div>
							<div class="verse">सूक्ष्मताव्यापिते ज्ञेये भूम्यादेरुत्तरोत्तरम् ।।<br />अक्षरात्मावसानानां पूर्वपूर्वप्रहाणतः ।। १३ ।।</div>
							<div class="verse">आरम्भकबहुत्वाच्च बहूक्तिरिह गृह्यते ।।<br />आत्मनोऽन्यद्यतः सर्वं पञ्चभूतात्मकं विदुः ।। १४ ।। </div>
							<div class="verse">द्वात्रिंशद्गुणितो मार्गो रथगत्या विवस्वतः ।।<br />य उक्तस्तस्य संस्थित्या तस्थुरिन्द्रान्तदेवताः ।। १५ ।। </div>
							<div class="verse">स्थूलसूक्ष्मात्मना सर्वास्तारतम्येन संस्थिताः ।।<br />व्याप्यव्यापितयाऽन्योन्यं सर्वतःपरिमण्डलाः ।। १६ ।।</div>
							<div class="verse">प्रजापतिर्विराडत्र योऽण्डस्यान्तर्व्यवस्थितः ।।<br />ओतप्रोतानि तत्त्वानि तेन पूर्वाणि सर्वशः ।। १७ ।। </div>
							<div class="verse">तस्योतप्रोतभावोऽयं ब्रह्मलोकेषु भण्यते ।।<br />अण्डारम्भकभूतानां ब्रह्मलोकाभिधेष्यते ।। १८ ।।</div>
							<div class="verse">तदेतल्लोकनिर्माणमोतप्रोतात्मनोदितम् ।।<br />अण्डान्तमेव व्याख्यातं किमन्यदवशिष्यते ।। १९ ।। </div>
							<div class="verse">समष्टिव्यष्टिभावेन वायुः सर्वाश्रयः पुरा ।।<br />व्याख्यातो यः स वक्तव्यस्तदर्थः प्रश्न उत्तरः ।। २० ।।</div>
							<div class="verse">ओतोः प्रोताश्च कस्मिन्नु ब्रह्मलोका इतीर्यताम् ।।<br />इति पृष्टोऽब्रवीद्रार्गि माऽतिप्राक्षीः कथंचन ।। २१ ।।</div>
							<div class="verse">माऽतीत्य प्रश्नविषयं गार्गि प्राक्षीः कथंचन ।।<br />मा ते मूर्धा व्यपप्तेति त्वामहं वारयाम्यतः ।। २२ ।।</div>
							<div class="verse">उचितोऽस्या भवेत्प्रश्नो देवता येन पृच्छ्यते ।।<br />वर्तते यस्तमुल्लङ्घ्य सोऽतिप्रश्नोऽनुमोच्यते ।। २३ ।। </div>
							<div class="verse">या तमर्हति पूर्वोक्ता साऽतिप्रश्न्येह देवता ।।<br />तदन्यत्वादिमां त्वाहुरनतिप्रश्न्यनामिकाम् ।। २४ ।। </div>
							<div class="verse">तामेतामनतिप्राशन्यामतिप्रश्नेन साहसात् ।।<br />पृच्छन्त्या मूर्धपातस्ते स्यादेव स्वापराधतः ।। २५ ।। </div>
							<div class="verse">स्थूलान्यनुमया युक्तं प्रष्टुं तत्त्वानि कामतः ।।<br />इयं तु न तथा स्थूला यां त्वं पृच्छसि देवताम् ।। २६ ।।</div>
							<div class="verse">अचिन्त्या चाप्रतर्क्या च प्राणभावेन च स्थिता ।।<br />नातोऽन्येन प्रमाणेन प्रष्टव्या देवताऽऽगमात् ।। २७ ।। </div>
							<div class="verse">एतस्मादेव हेतोस्तां तर्कशास्त्रेषु तार्किका ।।<br />नैवानुमिन्वते त्रासात्पृथिव्यादीन्यथा तथा ।। २८ ।। </div>
							<div class="verse">प्राणोऽयमनिरुक्तो हि कस्तं निर्वक्तुमर्हति ।।<br />मानान्तरेणाऽऽगमतो मा प्राक्षीरित्यतो वचः ।। २९ ।।</div>
							<div class="authorline">इति श्रीबृहदारण्यकोपनिषद्भाष्यवार्तिक तृतीयाध्यायस्य षष्ठं गार्गिब्राह्मणम्  </div>
					</div>
		<hr>
					<div class="section" type="brahmana" id="BRVS_C03_S07">
						<div class="sname">॥ सप्तमं ब्राह्मणम् ॥</div>
							<div class="verse">यत्पिपृच्छिषितं गार्ग्या समष्टिव्यष्टिलक्षणम् ।।<br />लिङ्गेनोद्दालकः सूत्रं तदपृच्छदथाऽऽगमात् ।। १ ।। </div>
							<div class="verse">तथा च तन्नियन्तारं जगज्जन्मादिकारणम् ।।<br />आगमाद्गौतमोऽप्राक्षीद्याज्ञवल्क्यमुदारधीः ।। २ ।।</div>
							<div class="verse">सूत्राद्यागमसंप्राप्तिं सोऽथाऽऽख्यानैकवर्त्मना ।।<br />व्याचख्यौ गौतमः साक्षाद्गन्धर्वाल्लब्धवानिति ।। ३ ।।</div>
							<div class="verse">ब्रह्मेह परमात्मोक्तो लोका भूरादयस्तथा ।।<br />देवास्त्वग्न्यादयो ज्ञेया वेदाश्चैव प्रसिद्धितः ।। ४ ।। </div>
							<div class="verse">ब्रह्मादीनि च भूतानि ग्रथितान्यक्षसूत्रवत् ।।<br />सूत्रेण धियमाणानि सदैवेशयतानि च ।। ५ ।। </div>
							<div class="verse">सूत्रेण विधृतं चान्तर्यामिणा संयतं तथा ।।<br />आत्मानं वेद भोक्तारं, वेद सर्वं जगत्तथा ।। ६ ।। </div>
							<div class="verse">सूत्रान्तर्यामिरूपेण यो वेदैतान्पुरोदितान् ।।<br />स एव ब्रह्मलोकान्तान्वेदेत्येषोऽस्य संग्रहः ।। ७ ।। </div>
							<div class="verse">अभ्यन्तरतमं सूत्रं ब्रह्मलोकावधेरपि ।।<br />सूक्ष्मं हि तदतीवोक्तं सर्वसत्त्वसमाश्रयम् ।। ८ ।। </div>
							<div class="verse">सर्वसाधारणं कर्म यदभिव्य़क्तमिष्यते ।।<br />वाय्वात्मना परिच्छिन्नं तदास्ते कारणात्मनि ।। ९ ।।</div>
							<div class="verse">नाऽऽत्मानं लभते कर्म यतोऽसंश्रित्य साधनम् ।।<br />वाय्वाश्रितमतः कर्म स्वरूपं प्रतिपद्यते ।। १० ।। </div>
							<div class="verse">साधारणस्य यो वायुर्विशिष्टस्य च धारकः ।।<br />समष्टिव्यष्टिभावेन कर्मणः सर्वदेष्यते ।। ११ ।।</div>
							<div class="verse">तं वायुं तच्च कर्मेह य उपेत्य व्यवस्थितः ।।<br />वायुकर्माभिमानी सन्पुमान्वायुः स उच्यते ।। १२ ।। </div>
							<div class="verse">स एष वायुः सूत्रात्मा देवाः सर्वाश्रयः प्रभुः ।।<br />देवतालिङ्गकर्मादि सर्वमत्रैव संश्रितम् ।। १३ ।। </div>
							<div class="verse">अनेन विधृतं जन्म वायुनेदं शरीरकम् ।।<br />यच्चोत्पित्सु परं जन्म धृतं तदपि वायुना ।। १४ ।।</div>
							<div class="verse">विष्टम्भकं पृथिव्यादेः सूक्ष्ममाकाशवत्स्थितम् ।।<br />यदात्मकमिदं लिङ्गं यत्सप्तदशमुच्यते ।। १५ ।। </div>
							<div class="verse">यस्याऽऽवहादयो भेदाः सागरस्योर्मयो यथा ।।<br />वासनानां च सर्वासामाश्रयो यस्तु कथ्यते ।। १६ ।। </div>
							<div class="verse">यत एवमयं लोकः परश्चायं च सर्वतः ।।<br />भूतानि चैव सर्वाणि वायुना ग्रथितान्यतः ।। १७ ।। </div>
							<div class="verse">तस्यापसर्पणेऽङ्गानि नालं स्युः कर्मणे मृतौ ।।<br />इत्यर्थे लोकसंसिद्धा प्रसिद्धिं श्रुतिरब्रवीत् ।। १८ ।।</div>
							<div class="verse">वायुनैव धृताङ्गानीत्यत्र लोकेऽपि विद्यते ।।<br />प्रसिद्धिरिति तामाह तस्मादित्येवमादिना ।। १९ ।। </div>
							<div class="verse">वायुनैव धृतं यस्माल्लिङ्गदेहादिकं ततः ।।<br />ज्ञातयः पुरुषं प्रेतमाहुः कार्यं मृतेरिदम् ।। २० ।। </div>
							<div class="verse">यथाऽस्याङ्गानि लक्ष्यन्ते विस्रस्तानि न पूर्ववत् ।।<br />मृतमेनं तथा मन्ये नेदृक्चिह्नं मृतिं विना ।। २१ ।। </div>
							<div class="verse">वायुनैव यथाऽङ्गानि संदृब्धानि यदा तदा ।।<br />कर्मण्यानि भवन्त्यस्य न तु तानि तथा यतः ।। २२ ।।</div>
							<div class="verse">तस्मात्प्रवसितप्राणो मृतोऽयं नात्र संशयः ।।<br />यथोक्तसूत्रसद्भावे प्रसिद्धिर्गौतमेदृशी ।। २३ ।। </div>
							<div class="verse">सम्यगुक्तमिदं सूत्रं याज्ञवल्क्य यथा तथा ।।<br />तदन्तर्गतमात्मानं ब्रूह्यन्तर्यामिणं मम ।। २४ ।। </div>
							<div class="verse">सूत्रादप्यन्तरतमस्त्वन्तर्याम्यधुनोच्यते ।।<br />कार्यकारणभावोऽयं यस्मिन्नुक्ते समाप्यते ।। २५ ।। </div>
							<div class="verse">तिष्ठन्पृथिव्यां योऽत्र स्यात्सोऽन्तर्यामीति  गृह्यताम् ।।<br />इत्युक्तावतिसंव्याप्तिप्रसक्तावुत्तरं वचः ।। २६ ।। </div>
							<div class="verse">अन्तरो यः पृथिव्याः स्यात्क्षितेरभ्यन्तरो हि यः ।। २७ ।। <br />पृथिवी देवता तर्हि त्वदुक्तार्थसमन्वयात् ।। <br />इतिदोषापनुत्त्यर्थं यं न वेदेति भण्यते ।। २८ ।। </div>
							<div class="verse">सूत्रेण ध्रियमाणेयं महाभूतशरीरिणी ।।<br />अहमस्मि पृथिव्येका बिभर्मि जगदव्ययम् ।।<br/>इत्येवमभिमाना या नान्तर्यामीति सोच्यते ।। २९ ।। </div>
							<div class="verse">पृथिव्यपि च यं देवं न वेद स्वात्मनि स्तितम् ।।<br />सोऽन्तर्यामीति मन्तव्यो न त्वियं देवता क्षितिः ।। ३० ।। </div>
							<div class="verse">क्षितौ करणवत्यां किमन्योऽपि करणादिमान् ।।<br />नैवं यतः पृथिव्येव शरीरं यस्य नापरम् ।। ३१ ।। </div>
							<div class="verse">क्ष्माकार्यकरणेनैव कार्यवान्करणी च यः ।।<br />न कार्यं करणं चास्य किंचिदात्मीयमिष्यते ।। ३२ ।। </div>
							<div class="verse">अन्तर्यामी परः साक्षादशरीरोऽगुणोऽद्वयः ।।<br />विलक्षणोऽतो विज्ञेयः पृथिवीदेवतात्मनः ।। ३३ ।। </div>
							<div class="verse">स्वकार्यभूतां तामेव पृथिवीं मोहवर्त्मना ।।<br />तत्र लब्धविशेषः संस्तामेवायं नियच्छति ।। ३४ ।। </div>
							<div class="verse">अदाहकोऽपि वह्निः सन्दाह्यद्रव्यसमाश्रयात् ।।<br />तत्र लब्धात्मकस्तस्य दग्धा दाह्यस्य न स्वतः ।। ३५ ।। </div>
							<div class="verse">यथा ज्ञातैवमेवाऽऽत्मा देवताद्यात्मकार्यगः ।।<br />देवतादिशरीराद्यैर्देवतादीन्नियच्छति ।। ३६ ।। </div>
							<div class="verse">स्वतस्त्वकरणोऽदेहो निर्गुणोऽभेद एव च ।।<br />चिदाभासस्वमोहोत्थकार्यैस्तद्वानिवेक्ष्यते ।। ३७ ।। </div>
							<div class="verse">चतुर्धा प्रविभज्यैनं सात्वताः पर्युपासते ।।<br />तथा हैरण्यगर्भीयास्तथा पाशुपतादयः ।। ३८ ।। </div>
							<div class="verse">कृष्णद्वैयपनो व्यासो वेदात्मा ध्वान्तहानिकृत् ।।<br />प्राहेममेव बहुशः प्राणिनां हितकाम्यया ।। ३९ ।। </div>
							<div class="verse">नारीयणः परोऽव्यक्तादण्डमव्यक्तसंभवम् ।।<br />अण्डस्यान्तस्त्विमे लोकाः सप्तद्वीपा च मेदिनी ।। ४० ।। </div>
							<div class="verse">तस्मै नमोऽस्तु देवाय निर्गुणाय गुणात्मने ।।<br />नारायणाय विश्वाय देवानां परमात्मने ।। ४१ ।। </div>
							<div class="verse">एतमेव समुद्दिश्य मन्त्रो नारायणस्तथा ।।<br />वेदविद्भिर्महाप्राज्ञैः पुरुषैर्विनियुज्यते ।। ४२ ।।</div>
							<div class="verse">प्रत्यग्ध्वान्तं चिदाभासं स्वकार्यनियमात्मकम् ।।<br />तदुपाधिर्नियन्तैष परः प्रोक्तो न तु स्वतः ।। ४३ ।। </div>
							<div class="verse">सर्वज्ञः सर्वशक्तिश्च सर्वात्मा सर्वगो ध्रुवः ।।<br />जगज्जनिस्थितिध्वंसहेतुरेष सदेश्वरः ।। ४४ ।। </div>
							<div class="verse">स एषोऽभ्यन्तरो देवः सर्वकारणकारणः ।।<br />नियच्छति क्षितिं देवीं सर्वावस्थासु सर्वदा ।। ४५ ।। </div>
							<div class="verse">तेजः सामान्यमात्रं स्यात्तदाधिष्ठातृदेवता ।।<br />एवं तमस्यपि ज्ञेयं क्षेत्रज्ञश्चाऽऽत्मसंज्ञितः ।। ४६ ।। </div>
							<div class="verse">देवतास्थानकरणत्रयं प्राणगिरोच्यते ।।<br />नियच्छति यतो गन्धे त्रयमप्येतदीश्वरः ।। ४७ ।। </div>
							<div class="verse">पृथिवी यं न वेदेति यदुक्तं तस्य निर्णयः ।।<br />अदृष्टोऽश्रुत इत्युक्त्या क्रियते ज्ञानशुद्धये ।। ४८ ।। </div>
							<div class="verse">द्रष्टृदर्शनदृश्यानां प्रत्यग्दृष्टिसमीक्षणे ।।<br />जाड्यपारार्थ्यहेतुभ्यां शक्तिर्नास्ति मनागपि ।। ४९ ।। </div>
							<div class="verse">न द्र्ष्ट्रोर्दृश्ययोर्नापि तथा दर्शनयोर्मिथः ।। <br />ग्राह्यग्राहकसंबन्धस्तत्साक्षी न च वीक्ष्यते ।। ५० ।। </div>
							<div class="verse">रूपादिदर्शनान्तस्थ आगमापायसाक्ष्यसौ ।।<br />नित्यात्मदृष्टिश्चिन्मात्रः पश्येत्तं पृथिवी कथम् ।। ५१ ।। </div>
							<div class="verse">मागोचरातिवर्तित्वादसाधारणदृष्टितः ।।<br />द्रष्टुरन्यस्य चाभावान्न तं पश्यन्ति देवताः ।। ५२ ।।</div>
							<div class="verse">दृष्टेर्द्रष्टारमित्यत्र यः साक्षी प्रागुदाहृतः ।।<br />अन्तर्यामीति सोऽत्रापि नातोऽन्योऽस्तीति भण्यते ।। ५३ ।। </div>
							<div class="verse">बुद्ध्यन्तः पर एवाऽऽत्मा विज्ञानात्मेति भण्यते ।। <br />बुद्ध्यागमापायसाक्षी नियन्तैवोच्यते परः ।। ५४ ।। </div>
							<div class="verse">अव्यावृत्ताननुगतः पूर्णः स्वात्मन्यवस्थितः ।।<br />संसारहेत्वसंबन्धः सर्वो ब्रह्मेति भण्यते ।। ५५ ।। </div>
							<div class="verse">कार्यकारणरूपस्य संसारस्य मृषात्मनः ।।<br />अपूर्वानपरानन्ततत्त्वं ब्रह्मैव वाक्यतः ।। ५६ ।।</div>
							<div class="verse">पृथिव्यादेश्च द्रष्टृत्वं तथाऽन्तर्यामिणः श्रुतम् ।।<br />दृष्ट्वभेदः प्रसक्तोऽतो नान्योऽतोऽस्तीति भण्यते ।। ५७ ।। </div>
							<div class="verse">एष एवैकलो द्रष्टा कारकादिविवर्जितः ।।<br />संभाव्यते तदज्ञानकार्यमात्रस्तमस्विभिः ।। ५८ ।। </div>
							<div class="verse">मां प्रत्येवैतीह यथाऽसाधारण्येन भास्करम् ।।<br />संभावयन्ति द्रष्टारस्तथाऽज्ञास्तदबोधजैः ।। ५९ ।। </div>
							<div class="verse">दृष्टिरेकैव सर्वत्र सर्वानात्मविलक्षणा ।।<br />आभाति बहुधैवेयं तदविद्योत्थहेतुभिः ।। ६० ।।</div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यायस्य सप्तममन्तर्यामिब्राह्मणम् </div>
					</div>
		<hr>
					<div class="section" type="brahmana" id="BRVS_C03_S08">
						<div class="sname">॥ अष्टमं ब्राह्मणम् ॥</div>
							<div class="verse">अशनायादिनिर्मुक्तं साक्षादित्यादिलक्षणम् ।।<br />अतोऽक्षरं प्रवक्तव्यं निरुषाध्यात्मनि स्थितम् ।। १ ।। </div>
							<div class="verse">यदुद्दिश्य प्रवृत्तैपा व्याख्य सर्वान्तरं प्रति ।।<br />तदक्षरं प्रवक्तव्यमित्यर्थैषोत्तरा श्रुतिः ।। २ ।। </div>
							<div class="verse">गौतमेन पुरा पृष्टे सूत्रान्तर्यामिवस्तुनी ।।<br />ओतप्रोतात्मतां गार्गी तयोरेवान्वपृच्छत ।। ३ ।। </div>
							<div class="verse">दिवो यदूर्ध्वं वस्तु स्यात्सद्वाऽसद्वा विशेषितम् ।।<br />अर्वाग्यच्च कपालात्स्यान्मध्ये यच्च कपालयोः ।। ४ ।। </div>
							<div class="verse">ऊर्ध्वं दिवः कपालाद्यदधो यच्चाधरात्पुटात् ।। <br />यस्य मध्ये कपाले ते यच्च भूतादिलक्षणम् ।। ५ ।। </div>
							<div class="verse">पदार्थगतिमेवं वा व्याचक्षीताविरोधतः ।।<br />भूतं यत्समतिक्रान्तं भवद्यदधुनातनम् ।। ६ ।।</div>
							<div class="verse">भविष्यच्च यदागामि नातीतं नापि वर्तते ।।<br />इत्याचक्षत इत्युक्त्याऽनुमादोषोऽपनुद्यते ।। ७ ।। </div>
							<div class="verse">एतदेवंविधं सूत्रमागमज्ञाः प्रचक्षते ।।<br />ओतं प्रोतं च तत्कस्मिन्निति पृष्टो ब्रवीहि मे ।। ८ ।। </div>
							<div class="verse">सूत्रे तावदिदं सर्वमोतं च प्रोतमेव च ।। <br />वर्तमाने जगत्काल इति तावत्सुनिश्चितम् ।। ९ ।। </div>
							<div class="verse">जगच्चाप्यनभिव्यक्तमाविर्भवति सांप्रतम् ।। <br />व्यक्तिश्चेयं सतो युक्ता नासतो घटते यतः ।। १० ।। </div>
							<div class="verse">अभिव्यक्तं च सदिदं पुनरव्यक्ततामितम् ।। <br />वायुना विधृतं तस्य रूपं यद्वार्तमानिकम् ।। ११ ।। </div>
							<div class="verse">अतीतानागतयोस्तु कालयोर्जगदात्मनः ।।<br />सत्ता येनाऽऽत्मना कस्मिन्नोता प्रोतेति भण्यताम् ।। १२ ।। </div>
							<div class="verse">प्रात्युच्चार्याथ गार्ग्योक्तमाकाशे प्राब्रवीदृषिः ।।<br />ओतप्रोतकतां वायोर्जगतोऽसौ प्रयत्नतः ।। १३ ।। </div>
							<div class="verse">क्ष्माद्येतत्सूत्रपर्यन्तं नाशादूर्ध्वं जनेः पुरा ।।<br />आकाशे तदविज्ञातं सत्तामात्रेण विद्यते ।। १४ ।। </div>
							<div class="verse">यावद्धि जनिमत्किंचिन्नामादिप्रविभागवत् ।।<br />आकशस्तस्य सर्वस्य तत्त्वमत्र विवक्षितम् ।। १५ ।। </div>
							<div class="verse">त्र्यतिरेकं सतो नेदं लभतेऽनात्मकत्वतः ।। <br />नाप्यन्वयं तदव्याप्तेर्नाप्यभावः सतीष्यते ।। १६ ।। </div>
							<div class="verse">सदतो जनिमत्तत्त्वं सर्पादे रशना यथा ।।<br />सत्तत्त्वव्यतिरेकेण नान्या जनिमतो गतिः ।। १७ ।। </div>
							<div class="verse">सदेवेदमतः सर्वमुद्भूतिस्थितिहानिषु ।।<br />सदेवेति तथा स्पष्टं छान्दोग्योपनिषद्वचः ।। १८ ।। </div>
							<div class="verse">अर्वागेवाक्षराज्ज्ञेया सत्तेयं जगतो निधिः ।।<br />कार्यकारणनिर्मुक्तमक्षरं वक्ष्यते यतः ।। १९ ।। </div>
							<div class="verse">सर्वशक्तिरियं शक्तिर्या सदित्यभिधीयते ।।<br />न च सत्तेति सामान्यं प्रत्ययार्थासमीक्षणात् ।। २० ।। </div>
							<div class="verse">न सतो व्यतिरेकेण सतोऽन्यो भाव ईक्ष्यते ।।<br />अप्यभावो न लभते किमु भावोऽतिरेकताम् ।। २१ ।। </div>
							<div class="verse">सदन्यबुद्धिगम्यस्य श्रुतिस्तस्मादनेकशः ।।<br />अब्रवीद्वान्तिमात्रत्वं मृत्तिकादिनिदर्शनैः ।। २२ ।। </div>
							<div class="verse">आकाशवचसाऽऽत्मैव ज्ञेयो नान्योऽत्र कश्चन ।।<br />सर्वान्तरत्वं नान्यस्य युज्यतेऽनात्मनो यतः ।। २३ ।। </div>
							<div class="verse">आकाशो वा इति तथा ब्रह्मैव श्रुतिरब्रवीत् ।।<br />कारणं चाऽऽत्मनो नान्यत्र्रय्यन्तेषूपलभ्यते ।। २४ ।। </div>
							<div class="verse">जगज्जनिस्थितिध्वस्तिनियमाद्यर्थकार्यपि ।। <br />नाऽऽत्मनः कारणादन्यः कश्चित्संभाव्यते श्रुतेः ।। २५ ।। </div>
							<div class="verse">एषोऽन्तर्याम्येष योनिः सर्वस्य प्रभवाप्ययौ ।।<br />माण्डूकेयश्रुतिवच इति स्पष्टमधीयते ।। २६ ।। </div>
							<div class="verse">नातोऽन्तर्यामिणः कल्प्यमन्यदव्याकृतं बुधैः ।।<br />अक्षरान्तेषु तत्त्वेषु नाव्याकृतवचो यतः ।। २७ ।। </div>
							<div class="verse">तद्धेदमिति चात्रापि जगदेवाभिधीयते ।।<br />अन्याकृतगिरा तस्य व्याकृताव्याकृतत्वतः ।। २८ ।। </div>
							<div class="verse">सर्वस्यैष वशीत्युक्त्वा यतस्तस्यैव वेद्यताम् ।।<br />यत्नात्प्राह श्रुतिस्तस्माद्यन्ताऽव्याकृतमुच्यते ।। २९ ।। </div>
							<div class="verse">विद्या कर्म च संस्काराः प्रत्यगज्ञानतत्त्वकाः ।।<br />देहग्रहणहेतुत्वं येषां नः श्रुतिरब्रवीत् ।। ३० ।। </div>
							<div class="verse">अविचारितसंसिद्धिप्रत्यगज्ञानसंस्थितिः ।।<br />त्रयमेतत्सदा ग्राह्यं न कार्यं कारणं विना ।। ३१ ।। </div>
							<div class="verse">कर्मैवैतत्र्रयं तच्च नाऽऽत्मानं लभते यतः ।।<br />कारकाणि विनोत्पत्तौ प्रयोगमनुरुध्यते ।। ३२ ।। </div>
							<div class="verse">प्रयोगरूपेणैवातो वेष्टितं कर्म तिष्ठति ।।<br />कारणात्मनि संसृष्टं नान्यथाऽतोऽस्य संस्थितिः ।। ३३ ।। </div>
							<div class="verse">सप्रयोगगणः सर्वः सौक्ष्म्येण परमेण तु ।।<br />प्राक्फलोद्भवतो नष्ट्वा प्रतीचि व्यवतिष्ठते ।। ३४ ।। </div>
							<div class="verse">प्रत्यक्संवित्तिवस्तुस्थः प्रमाणविरहादयम् ।।<br />न ज्ञातः कुम्भवन्नापि चित्स्थत्वात्खरशृङ्गवत् ।। ३५ ।। </div>
							<div class="verse">न चायं नेति नेतीति कारणत्वादिहोच्यते ।।<br />विशेषस्याग्रहात्तद्वद्गृह्यते नेदमित्यपि ।। ३६ ।। </div>
							<div class="verse">क्षित्यादिसूत्रपर्यन्तं नियम्यापेक्षयोच्यते ।।<br />नियन्ता कारणं चेति न तु सूत्रान्तिकेऽसति ।। ३७ ।। </div>
							<div class="verse">स्वात्मानुभवतन्त्रत्वत्प्रत्याख्यातुं न शक्यते ।।<br />व्यावृत्तिविधिरूपाभ्यां सुषुप्तिरनुभूयते ।। ३८ ।।</div>
							<div class="verse">व्यावृत्तः शुक्लपीतादेरन्धकारोऽनुभूयते ।।<br />तथा विधिमुखेनापि द्विरेफोदरवत्तमः ।। ३९ ।। </div>
							<div class="verse">स्वप्नबोधात्तदा तद्वदिविक्तोऽर्थोऽनुभूयते ।।<br />मूढोऽस्मीत्यपि साक्षाच्च मोहोऽयमनुभूयते ।। ४० ।। </div>
							<div class="verse">मूढोत्पत्तेः पुरा मोहः प्रत्यग्वस्त्वनुरोध्यभूत् ।।<br />तदुत्पत्तौ ससंवित्को मोहो मूढप्रधानकः ।। ४१ ।। </div>
							<div class="verse">सोऽयमैकात्म्यगर्भः सन्मोहः सर्वस्य कारकः ।।<br />धर्मी च सर्वधर्माणां न परोक्षस्ततोऽश्ववत् ।। ४२ ।। </div>
							<div class="verse">यन्तृत्वहेतुविध्वस्तावेष संपद्यतेऽक्षरम् ।।<br />कूटस्थस्य द्वितीयेन संबन्धोऽबोधकारितः ।। ४३ ।। </div>
							<div class="verse">प्रश्नोऽयं न तृतीयः स्यात्प्रतिज्ञातत्वतो द्वयोः ।।<br />पूर्वोक्तस्यैव दार्ढ्यार्थं प्रश्नोऽयं पृच्छयते पुनः ।। ४४ ।। </div>
							<div class="verse">पृष्टं भूयोऽपि चापृच्छदुक्तधीदृढनिश्चितौ ।।<br />परायत्तप्रबोधोऽपि शक्तो वक्तुं यतस्ततः ।। ४५ ।।</div>
							<div class="verse">एवेत्यवधृतेर्यद्वा पूर्वप्रश्नार्थशेषता ।। ४६ ।। <br />किमनेकत्र लीनिः स्यात्सूत्रस्यापि क्षितेरिव ।।<br/>आकाश एव किंवा स्यादित्येवं पूर्वशेषता ।। ४७ ।। </div>
							<div class="verse">मोहोच्छित्तिर्यथावस्तुसम्यग्ज्ञानप्रसूतितः ।।<br />सम्यग्ज्ञानप्रसिद्ध्यर्थमतः प्रश्नोऽयमुत्तरः ।। ४८ ।। </div>
							<div class="verse">सूत्रादिक्षितिपर्यन्तमर्वाग्यन्तुरचेतनम् ।।<br />निष्णमाणं यतस्तस्मात्पृच्छ्यते सप्रमाणकम् ।। ४९ ।। </div>
							<div class="verse">सूत्रं तावत्सुदुर्ज्ञानमाकाशस्तु ततोऽप्यति ।।<br />तस्मात्परतरं तत्त्वं दुर्वचोऽपि बृहस्पतेः ।। ५० ।। </div>
							<div class="verse">सूत्रान्तं वस्तु निर्देश्यमनिर्देश्ये प्रवेशितम् ।।<br />यन्तरि व्योम्नि तदपि दुर्वाच्यमतिसूक्ष्मतः ।। ५१ ।। </div>
							<div class="verse">सर्वमानातिवर्त्येकमुक्तं प्रत्यक्चिदात्मकम् ।।<br />अव्यावृ्त्ताननुगतं ततोऽप्यक्षरसंज्ञितम् ।। ५२ ।। </div>
							<div class="verse">अज्ञातज्ञाततोऽन्यत्वान्निर्देश्यं न तदक्षरम् ।।<br />साक्षादित्यादिरूपत्वान्नापि स्यात्तदपहनुतिः ।। ५३ ।। </div>
							<div class="verse">अपि चेद्वक्त्यनिर्देश्यं कथंचिन्मोहविभ्रमात् ।।<br />तथा विप्रतिपत्तिः स्यादनुक्तौ च पराजितः ।। ५४ ।। </div>
							<div class="verse">इति चेतसि संधाय याज्ञवल्क्यमपृच्छत ।।<br />गार्ग्यक्षरमनिर्देश्यं तां चासावब्रवीदिदम् ।। ५५ ।। </div>
							<div class="verse">एतद्वै तदिति प्राह प्रत्यक्साक्षिकमक्षरम् ।।<br />अपास्ताशेषनिर्देशं यदनन्यप्रमाणकम् ।। ५६ ।। </div>
							<div class="verse">यत्साक्षाच्चापरोक्षाच्च ब्रह्मात्मेति विशेषितम् ।।<br />प्रत्यक्तया तदैकात्म्यं स्वयमेव प्रतीयताम् ।। ५७ ।। </div>
							<div class="verse">न व्यावृत्तं विशेषेभ्यो नानुवृत्तं च गोत्ववत् ।।<br />अव्यावृत्ताननुगतं चैतन्यं संविदीक्ष्यताम् ।। ५८ ।। </div>
							<div class="verse">यस्मात्प्रसिद्धं नास्त्यन्यत्प्रसिद्धं यन्न कस्यचित् ।।<br />अनन्यममषष्ठ्यर्थं वैशब्दस्तत्प्रसिद्धये ।। ५९ ।। </div>
							<div class="verse">साक्षादित्यादिवाक्येन योऽशनायादिना तथा ।।<br />प्रत्यङ्ङभिहितो यत्नात्तद्गिरा सोऽत्र युज्यते ।। ६० ।। </div>
							<div class="verse">प्रत्यक्षासन्ननिष्ठत्वादेतच्छब्दस्य कुम्भवत् ।।<br />यदेतदिति तत्साक्षाद्यथावत्प्रतिपद्यताम् ।। ६१ ।। </div>
							<div class="verse">प्रत्यक्षैकप्रमाणोऽर्थो लौकिकोऽपि न शक्यते ।।<br />प्रत्यक्षवद्बोधयितुं किमु प्रत्यङ्निरञ्जनम् ।। ६२ ।। </div>
							<div class="verse">क्षराद्विरुद्धधर्मत्वादक्षरं ब्रह्म भण्यते ।।<br />कार्यकारणवद्वस्तु क्षरमत्र निषिध्यते ।। ६३ ।। </div>
							<div class="verse">हानिवृद्धिस्वभावेन कारणात्मैव वर्तते ।।<br />तत्प्रत्यगात्मा तद्धीनः कूटस्थोऽनन्यमानगः ।। ६४ ।। </div>
							<div class="verse">ब्राह्मणास्तद्वदन्तीति स्वापराधनिषेधगीः ।। <br />नाऽऽत्माज्ञानाय सा युक्ता स हि साक्षात्तदीक्षते ।। ६५ ।। </div>
							<div class="verse">निर्देश्यत्वानुमादोषप्रसङ्गविनिवृत्तये ।।<br />आगमैकप्रमाणत्वे वदन्तीत्यभिशब्दनम् ।। ६६ ।। </div>
							<div class="verse">एतावदेव प्रत्यक्षं सर्वयाथात्म्यवेदिनाम् ।।<br />ब्राह्मणानामतो युक्तं फलपर्यवसायिनम् ।। ६७ ।। </div>
							<div class="verse">ध्वस्तात्माज्ञानतत्कार्याः प्रत्यग्याथात्म्यबोधतः ।।<br />वदन्ति ब्राह्मणास्तेऽतस्त्यक्तसर्वैषणास्पदम् ।। ६८ ।। </div>
							<div class="verse">एतदेव तु विज्ञाय व्युत्तिष्ठन्त्येषणात्रयात् ।।<br />यतोऽतस्तत्स्वसंवेद्यं गार्ग्यक्षरामेदं ध्रुवम् ।। ६९ ।। </div>
							<div class="verse">तेषां चेत्स्यात्स्वसंवेद्यं निर्देश्यं तद्धटादिवत् ।।<br />अस्थूलत्वान्न तच्छक्यं निर्देष्टुमिति सोऽब्रवीत् ।। ७० ।। </div>
							<div class="verse">अक्षरं यदि न स्थूलमणु तर्हि तदिष्यताम् ।।<br />यतस्तत्प्रतिषेधार्थमनण्विति जगाद ताम् ।। ७१ ।। </div>
							<div class="verse">परिमाणमहाभूतप्राणनामान्वयादयः ।।<br />कारणाद्या निषिध्यन्ते क्रमेऩ प्राप्त्यपेक्षया ।। ७२ ।। </div>
							<div class="verse">प्रसज्यपर्युदासाभ्यां नञर्थः कोऽत्र गृह्यते ।।<br />स्थूलापह्नुतिरेकत्र पर्युदासे तदन्यता ।। ७३ ।। </div>
							<div class="verse">स्थूलापहनुतिरत्र स्याद्वस्तु यत्पारमार्थिकम् ।।<br />नाभावानिष्ठोऽन्यत्रापि निषेधः किमुताक्षरे ।। ७४ ।। </div>
							<div class="verse">पर्युदासेऽपि क्लृप्तानां न पृथक्त्वेन संस्थितिः ।।<br />रज्जुसर्पादिवत्तस्मान्नोभयत्रापि दोषता ।। ७५ ।। </div>
							<div class="verse">दृष्टोऽपवादो लोकेऽस्मिन्नुत्सर्गविषये सति ।।<br />स्थूलादेरपवादोऽयं निर्द्वये घटते कथम् ।। ७६ ।। </div>
							<div class="verse">उत्सर्गस्यास्ति विषयो योननिर्ज्ञातात्मतत्त्वकः ।।<br />अपवादस्य विषये ज्ञातात्मैकसतत्त्वकः ।। ७७ ।। </div>
							<div class="verse">अध्यस्तदिङ्निषेधश्च व्योम्न्येकस्मिन्यथा तथा ।। <br />उत्सर्गापवादविधिनिषेधा एकलात्मनि ।। ७८ ।। </div>
							<div class="verse">यदि वाऽक्षरयाथात्म्यं स्थूलादेरिह भण्यते ।।<br />स्रग्याथात्म्यमहेर्यद्वत्तथाऽस्याक्षरमात्रतः ।। ७९ ।। </div>
							<div class="verse">स्थूलादिहेतोर्दाहो वा ध्वान्तस्य प्रत्यगात्मनि ।।<br />अस्थूलोक्तिसमुत्थात्मयाथात्म्यज्ञानवह्निना ।। ८० ।।</div>
							<div class="verse">क्षित्यादौ वियदन्तेऽस्मिन्स्थूलादेः संभवो नेनु ।।<br />तदोतप्रोतवाक्येन तच्च सर्वं निराकृतम् ।। ८१ ।। </div>
							<div class="verse">तस्याक्षरे कः प्रसङ्गो यतस्तत्प्रतिषिध्यते ।।<br />अपि खे तदसंभाव्यं किमु तत्प्रत्यगात्मनि ।। ८२ ।। </div>
							<div class="verse">समस्तव्यस्ततां केचिद्ब्रह्मणः प्रतिजानते ।।<br />यतोऽतस्तन्निषेधार्थंं निषिद्धं सन्निषिध्यते ।। ८३ ।। </div>
							<div class="verse">व्यक्तावस्थाऽथवैतेषां निषिद्धा कारणात्मनि ।।<br />शक्त्यवस्थानिषेधोऽयं क्रियते त्वक्षरात्मनि ।। ८४ ।। </div>
							<div class="verse">एवं च सति तत्पूर्णं ब्रह्म कृस्नं च युज्यते ।।<br />अन्यथाऽकृस्नमेव स्यादनिर्मोक्षश्च सज्यते ।। ८५ ।। </div>
							<div class="verse">न वा निषेधः स्थूलादेस्तस्य प्रागेव सिद्धितः ।।<br />तन्निषेधानुवादेन प्रतीचि ब्रह्म बोध्यते ।। ८६ ।। </div>
							<div class="verse">स्थूलादिमेयमामातृनिषेधफलगं स्वभम् ।।<br />विद्धि सर्वान्तरं ब्रह्म साक्षादित्यादिलक्षणम् ।। ८७ ।। </div>
							<div class="verse">सर्वेषामपि चोद्यानामेवं सति न संभवः ।।<br />नेति नेतीतिवद्व्याख्या सर्वाऽपीह समीक्ष्यताम् ।। ८८ ।। </div>
							<div class="verse">स्थूलादिपरिमाणं हि द्रव्यमात्रव्यपाश्रयम् ।।<br />तस्माद्द्रव्यनिषेधोऽयं परिमाणनिषेधतः ।। ८९ ।। </div>
							<div class="verse">सर्वथाऽपि तु यत्किंचिद्वाचो गोचरता गतम् ।।<br />प्रमाणस्य च तत्सर्वमक्षरे प्रतिषिध्यते ।। ९० ।। </div>
							<div class="verse">विशेषप्रतिषेधे च क्रम आश्रीयते ध्रुवम् ।।<br />सामर्थ्यादेव नान्यस्मात्कारणादिति निश्चयः ।। ९१ ।। </div>
							<div class="verse">पूर्वोत्तरनिषेध्यानां सामर्थ्यादेव च क्रमः ।।<br />पूर्वस्मिन्प्रतिषिद्धेऽन्यः सामर्थ्यादेव ढौकते ।। ९२ ।। </div>
							<div class="verse">अस्थैल्यादणु तत्प्राप्तं तन्नानणु यतोऽक्षरम् ।।<br />ह्रस्वं नैव यतोऽह्नस्वं नापि दीर्घं यतोऽक्षरम् ।।<br />अदीर्घमित्यातो द्रव्यं न स्यादक्षरमव्ययम् ।। ९३ ।। </div>
							<div class="verse">आदित्यवर्णवचनादस्तु तद्रोहितात्मकम् ।।<br />नैवं यतोऽलोहितं तत्सर्वरूपादिवर्जितम् ।। ९४ ।। </div>
							<div class="verse">अपां गुणोऽत्र स्नेहः स्याच्छायाऽदीप्तिरिहेष्यते ।<br />तमो ध्वान्तमिति ज्ञेयमतमोऽक्षरमुच्यते ।। ९५ ।। </div>
							<div class="verse">न भूतं तत्पृथिव्यादि नापि भूतगुणास्तथा ।।<br />सर्वान्तराधिकाराद्धि तथोभयनिषेधतः ।। ९६ ।। </div>
							<div class="verse">अस्तु सङ्गात्मकं तर्हि वासनासङ्गदर्शनात् ।।<br />नैतद्यतोऽसङ्गमिदमसङ्गो हीति वक्ष्यति ।। ९७ ।। </div>
							<div class="verse">नापीन्द्रियमिदं ज्ञेयं यतोऽचक्षुष्कमक्षरम् ।।<br />नेन्द्रियाण्यस्य विद्यन्ते नापि तत्स्वयमिन्द्रियम् ।। ९८ ।।</div>
							<div class="verse">विज्ञानलक्षणं तेजोऽतेजस्कमिति वार्यते ।। <br />कस्मादेतन्न तत्सर्वं यतोऽप्राणं तदक्षरण् ।। ९९ ।।</div>
							<div class="verse">कारणप्रतिषेधेन कृत्स्नकार्यनिषेधतः ।।<br />पूर्णं तदक्षरं ज्ञेयं साक्षादित्यादिलक्षाणम् ।। १०० ।। </div>
							<div class="verse">अक्षरं येन रूपेण स्थूलं वस्तु निषेधति ।।<br />तेनैवाण्वादि निःशेषं तस्य सर्वविरोधतः ।। १०१ ।। </div>
							<div class="verse">अन्येनान्येन रूपेण विरुद्धान्हन्ति पावकः ।। <br />विरोधिना यथा तद्वन्नेह स्थूलाद्यपाक्रिया ।। १०२ ।।</div>
							<div class="verse">मानित्वादिनिषेधः स्याद्यथैकाक्रियरूपतः ।। <br />प्रत्यक्कूटस्थरूपेण तथा सर्वनिषेधकृत् ।। १०३ ।। </div>
							<div class="verse">कूटस्थबोधपूर्णत्वं प्रत्यक्त्वं वस्तुनः स्वतः ।।<br />एतदस्य विरोधित्वं कार्यकारणवस्तुभिः ।। १०४ ।। </div>
							<div class="verse">द्वारं मुखं प्रतीकं वा यदि वा लिङ्गमुच्यते ।।<br />निषेधोऽमुखमित्येवं त्रयस्याप्यभिधीयते ।। १०५ ।। </div>
							<div class="verse">मात्रेति मानमिच्छन्ति मेयाऽर्थस्तेन मीयते ।।<br />अक्षरे तदसंभाव्यममात्रं तद्यतस्ततः ।। १०६ ।।</div>
							<div class="verse">मात्रादिलक्षणा यत्र सामग्री वस्तुनीष्यते ।।<br />तत्प्रमेयमिति न्याय्यं न तु वस्त्वद्वयं स्वतः ।। १०७ ।। </div>
							<div class="verse">व्याप्यव्यापकसंबन्धो न चाप्यक्षरवस्तुनि ।।<br />न तदश्नातिवाक्येन यतस्तद्वार्यते द्वयम् ।। १०८ ।। </div>
							<div class="verse">निषिद्धमखिलं वस्तु यत्किंचिज्जगतीक्ष्यते ।।<br />अवशिष्टं च यत्तच्च न प्रमाणोपपादितम् ।। १०९ ।। </div>
							<div class="verse">एवं चेदक्षरं तादृक्कथमस्तीति गम्यते ।।<br />न हि प्रमाणविरहादस्ति वस्त्विति वीक्ष्यते ।। ११० ।। </div>
							<div class="verse">सिद्धसाध्यत्वतो नैवं तथाचोक्तोत्तरत्वतः ।।<br />भावाभावातिरेकित्वादभ्युपेतं त्वयोच्यते ।। १११ ।।</div>
							<div class="verse">मानाभावे त तन्नेति व्यतिरेकः कुतोऽन्वयम् ।।<br />मानाभावं किमद्राक्षीर्येनैवमभिधीयते ।। ११२ ।। </div>
							<div class="verse">सर्व हि मानं लोकेऽस्मिन्वस्त्वभिव्यक्तिसाधनम् ।।<br />तदभावेऽनभिव्यक्तं वस्तु नास्तीति दुर्वचः ।। ११३ ।। </div>
							<div class="verse">स्थूलाद्यनेकधर्माणां निषधायासकारणात् ।।<br />अस्तित्वमक्षरस्येह सिद्धं तावदृगात्मनः ।। ११४ ।। </div>
							<div class="verse">स्वमहिम्ना त्वभावोऽपि सेद्धुं नैवाऽऽत्मवत्क्षमः ।।<br />तत्पारार्थ्यजडत्वाभ्यां, मित्यभावस्तथा समः ।। ११५ ।।</div>
							<div class="verse">मामेयमात्रसद्भावात्तेभ्योऽत्यन्तनिवृत्तितः ।।<br />स्वमहिम्ना प्रसिद्धेश्च कुतोऽभावस्य संभवः ।। ११६ ।।</div>
							<div class="verse">स्वतो माफलरूपत्वान्न माकार्यं प्रमाणतः ।।<br />नास्तीति तु विना मानं न सिध्येत्कुम्भवत्स्वतः ।। ११७ ।। </div>
							<div class="verse">कुम्भ आरोप्यते यद्वत्प्रकाशो भानुसंगतेः ।।<br />भानुप्रकाशसंबन्धे भानोर्नान्यदपेक्षते ।। ११८ ।। </div>
							<div class="verse">स्वतोऽवगतिसंवन्धात्तथाऽभावोऽवगम्यते ।।<br />तथाऽवगतिसंबन्धे नापेक्षाऽवगतेः स्वतः ।। ११९ ।। </div>
							<div class="verse">अतोऽवगत्यभावोऽपि न स्वतोऽवगतिं विना ।।<br />सिध्यतीह ततोऽस्तित्वं स्वत एवाक्षरात्मनः ।। १२० ।। </div>
							<div class="verse">उक्तो निरन्वयोऽभावो न बौद्धादिसमाश्रयात् ।।<br />तत्त्वमस्यादिवाक्योत्थविज्ञानविरहात्क्वचित् ।। १२१ ।। </div>
							<div class="verse">नान्यदज्ञानतोऽस्तित्वं द्वितीयस्याऽऽत्मनो यथा ।<br />निवृत्तिस्तद्वदेवास्य नावगत्यात्मनोऽपरा ।। १२२ ।। </div>
							<div class="verse">अकार्यकारणं साक्षादित्यादिगुणलक्षणम् ।।<br />कूटस्थमक्षरं ध्वान्तध्वस्तौ स्यान्नौ निरन्वयम् ।। १२३ ।। </div>
							<div class="verse">नास्यास्तित्वे यथा मानमेकत्वादक्षरात्मनः ।। <br />तन्नास्तित्वेऽपि च तथा तयोस्तस्मात्प्रसिद्धितः ।। १२४ ।। </div>
							<div class="verse">सत्त्वं वा यदि वाऽसत्त्वं कार्यकारणवस्तुनः ।।<br />अतद्वद्बोध एवैतत्सिध्यतीव न तु स्वतः ।। १२५ ।। </div>
							<div class="verse">यत एवमतो नेह कश्चिद्विप्रतिपद्यते ।।<br />अक्षरात्मनि नास्तित्वे तस्माद्धेतूक्तिरिष्यते ।। १२६ ।। </div>
							<div class="verse">यतो विप्रतिपद्यन्ते त्वन्तर्यमिणि वादिनः ।।<br />तत्सिद्धयेऽनुमायत्नः क्रियतेऽतः परोक्तिभिः ।। १२७ ।। </div>
							<div class="verse">ईशितव्यार्थसंबन्धादन्तर्याम्येतदक्षरम् ।।<br />चैतन्याभासमोहाख्यवर्त्मनैव न तु स्वतः ।। १२८ ।। </div>
							<div class="verse">अनुमानश्रुतिस्तस्मादागात्तस्यैव सिद्धये ।।<br />कारणात्मनि संसिद्धे सर्वं सिद्धं भवेद्यतः ।। १२९ ।। </div>
							<div class="verse">एतस्य वा अक्षरस्य प्रशासनविधौ सति ।।<br />सर्वतःस्थिरमर्यादं जगदेतद्विवर्तते ।। १३० ।। </div>
							<div class="verse">प्रशासने यथा राज्ञोऽभिन्नमर्यादिकाः प्रजाः ।।<br />पृथिव्याद्यास्तथैवेमा अक्षरस्य प्रशासने ।। १३१ ।। </div>
							<div class="verse">विवादगोचरापन्ना यन्तृपूर्वा जगत्स्थितिः ।।<br />व्यवस्थितत्वाल्लोकस्य राजपूर्वा स्थितिर्यथा ।। १३२ ।। </div>
							<div class="verse">सूर्याचन्द्रमसौ तज्जकार्याभिज्ञपुरःसरौ ।।<br />सर्वप्राण्युपकारित्वात्प्रासादस्थप्रदीपवत् ।। १३३ ।। </div>
							<div class="verse">सूर्याचन्द्रमसावीशौ मर्यादां नातिगच्छतः ।।<br />येनेह विधृतौ नित्यं सोऽन्तर्यामीति गम्यताम् ।। १३४ ।। </div>
							<div class="verse">कुसूलवन्न भिद्येते सांशत्वात्पततोऽपि न ।।<br />गुरुत्वाल्लोहवत्पृथ्वी द्यौरपीत्यतिविस्मयः ।। १३५ ।। </div>
							<div class="verse">चेतनावत्स्वतन्त्रत्वाद्देवतात्मत्वकारणात् ।।<br />नान्तरेण नियन्तारं तयोरेषा व्यवस्थितिः ।। १३६ ।। </div>
							<div class="verse">संयुक्तयोर्वियोगोऽपि न तयोरीक्ष्यते क्वचित् ।। <br />प्रशासनमृते शास्तुर्न व्यवस्थेदृशी भवेत् ।। १३७ ।।</div>
							<div class="verse">द्यावापृथिव्योर्लोकेऽस्मिन्नान्यथेयं समीक्ष्यते ।।<br />स्वभावमतिलङ्घ्यैते तिष्ठतः शास्तृशासने ।। १३८ ।। </div>
							<div class="verse">निमेषादिविभक्तानां कालांशानां व्यवस्थितिः ।।<br />या स्वलिङ्गाजहद्वृत्त्या तदीशस्य प्रशासनम् ।। १३९ ।। </div>
							<div class="verse">नियतैव प्रवृत्तिश्च स्रोतसां महतामपि ।।<br />नान्तरेण नियन्तारं संभाव्येत्यवसीयताम् ।। १४० ।। </div>
							<div class="verse">दुःखार्जितधनत्यागिनुतिश्च जगतीक्ष्यते ।।<br />नेयं युक्ताऽप्रसिद्धेशे तत्कर्मफलदायिनि ।। १४१ ।। </div>
							<div class="verse">दातृप्रतिग्रहीत्रोश्च क्रियात्यक्तव्ययोस्तथा ।। <br />अन्वक्षमेव विलयो दृश्यते सार्वलौकिकैः ।। १४२ ।। </div>
							<div class="verse">तथाऽपि तान्प्रशंसन्ति दुःखार्जितधनत्यजः ।।<br />अपि सम्यक्प्रमाणज्ञास्तच्च नर्ते महेश्वरम् ।। १४३ ।। </div>
							<div class="verse">दानादिकर्मणः साक्षात्पश्यन्तः फलसंगतिम् ।।<br />प्रमाणज्ञाः प्रशंसन्ति यच्च तच्च सतीश्वरे ।। १४४ ।।</div>
							<div class="verse">शास्तर्यसति तत्कर्मफलवैचित्र्यवेदिनि ।।<br />सर्वज्ञेऽनुपपन्नं स्यात्कर्मज्ञानफलप्रदे ।। १४५ ।। </div>
							<div class="verse">नाप्यनीशमपूर्वं च प्रकल्प्यं फलसंगतौ ।।<br />यतोऽपूर्वस्य संसिद्धौ प्रमाणं नाोपपद्यते ।। १४६ ।। </div>
							<div class="verse">नियन्तुरपि चेन्मैवं श्रुतेर्वस्तुन्यपि ध्रुवम् ।।<br />प्रामाण्यस्य पुरोक्तत्वात्तत्सिद्धेश्चानुमानतः ।। १४७ ।। </div>
							<div class="verse">अर्थापत्तेरपूर्वस्य कल्पनाऽपि न युज्यते ।।<br />अन्यथाऽप्युपपन्नत्वादर्थापत्तेः क्षयो यतः ।। १४८ ।। </div>
							<div class="verse">सेव्यात्सेवाफलप्राप्तिदर्शनान्न त्वपूर्वतः ।।<br />सेवायाश्च क्रियात्मत्वाद्दानयागादि च क्रिया ।। १४९ ।। </div>
							<div class="verse">दानादिफलसंप्राप्तिः सेव्याद्भवितुमर्हति ।।<br />क्रियात्मकत्वाद्दानादे राजसेवाफलाप्तिवत् ।। १५० ।। </div>
							<div class="verse">सर्वकर्मफलप्राप्तिरीश्वरादेव नान्यतः ।।<br />इत्याह भगवान्व्यासः सर्वज्ञोऽपि महामतिः ।। १५१ ।। </div>
							<div class="verse">यतः प्रवृत्तिर्भूतानां येन सर्वमिदं ततम् ।।<br />स्वकर्मणा तमभ्यर्च्य सिद्धिं विन्दति मानवः ।। १५२ ।। </div>
							<div class="verse">अपिं दृष्टक्रियाधर्मसामर्थ्यमनिरस्य तु ।।<br />फलाप्तिकल्पनासिद्धावपन्यायोऽन्यथा भवेत् ।। १५३ ।। </div>
							<div class="verse">लोकदृष्टक्रियाधर्मसामर्थ्यत्यागलक्षणः ।।<br />अपन्यायो न युक्तोऽतो न्यायवर्त्मासमन्वयात् ।। १५४ ।। </div>
							<div class="verse">कल्पनाधिक्यतश्चैतदपूर्वं नोपपद्यते ।<br />कल्प्य ईशोऽथवाऽपूर्वं किं कल्प्यमुपपद्यते ।। १५५ ।। </div>
							<div class="verse">सेव्यात्क्रियाफलप्राप्तिर्दृष्टेयं न त्वपूर्वतः ।।<br />नाप्यपूर्वं क्वचिद्दृष्टं तन्मानासंभवादिह ।। १५६ ।। </div>
							<div class="verse">अपूर्वं निष्प्रमाणं च दातुं शक्तिरथास्य च ।।<br />फलदातृत्वसामर्थ्ये दानं चाभ्यधिकं तथा ।। १५७ ।। </div>
							<div class="verse">इह त्वीशातिरेकेण नान्यत्किंचित्प्रकल्प्यते ।।<br />परिशिष्टस्य कल्प्य़स्य सेव्ये दृष्टत्वकारणात् ।। १५८ ।। </div>
							<div class="verse">देवाश्च पितरश्चैव मनुष्याणामधीनताम् ।।<br />नाऽऽप्नुयुर्हव्यकव्यार्थं यदि नाभूत्प्रशासिता ।। १५९ ।। </div>
							<div class="verse">यदज्ञानाज्जगत्यस्मिंस्तीव्रानर्थपरंपरा ।। <br />ज्ञानाच्च मुक्तिः संसारात्कथं नास्ति प्रशास्तृ तत् ।। १६० ।। </div>
							<div class="verse">ननु क्रियात एवेयं संसारोच्छित्तिरिष्यते ।।<br />नैवं यतो न कर्मभ्यो मुक्तिः संभाव्यतेऽश्रुतेः ।। १६१ ।। </div>
							<div class="verse">यथाच कर्मणा मुक्तिर्न कथंचन युज्यते ।।<br />तथोक्तत्वात्पुरा नेह भूयो वक्तव्यमिष्यते ।। १६२ ।। </div>
							<div class="verse">असंभवो यथा मुक्तेः क्रियासाधनसंश्रयात् ।।<br />तथेयं श्रुतिरप्याह यो वा इत्यादिवाक्यतः ।। १६३ ।। </div>
							<div class="verse">उदारफलदायीनि बहुशोऽनुष्ठितान्यपि ।।<br />क्षयिष्णुफलवन्त्येव कर्माणि यदबोधतः ।। १६४ ।। </div>
							<div class="verse">तथाच यत्परिज्ञानात्कृत्स्नकार्पण्यनिःसृतिः ।।<br />कथमेवंविधं गार्गि नास्तीत्यक्षरमुच्यते ।। १६५ ।। </div>
							<div class="verse">सर्वे कार्पण्ययुक्ताः स्युर्यदि न स्यात्तदक्षरम् ।।<br />ईक्ष्यन्ते चाप्यकृपणास्तच्च सत्येव यन्तरि ।। १६६ ।।</div>
							<div class="verse">यो वा एतदिति स्पष्टं श्रुतिरप्याह यत्नतः ।।<br />अक्षराज्ञानतः पुंसां कार्पण्येनावियुक्तताम् ।। १६७ ।।</div>
							<div class="verse">अक्षरं यो विदित्वाऽस्माल्लोकाद्गार्गि प्रमीयते ।।<br />निवर्तते स कार्पण्यात्तज्ज्ञानाद्ध्वान्तबाधतः ।। १६८ ।। </div>
							<div class="verse">यस्त्वक्षरपरिज्ञानान्मृत्युमृत्युः प्रमीयते ।। <br />स एव ब्राह्मणो नान्यो जगत्यध्यवसीयताम् ।। १६९ ।। </div>
							<div class="verse">सर्वज्ञः सर्वकृच्चासौ निरस्ताशेषसंसृतिः ।।<br />प्राप्ताशेषपुमर्थश्च ब्राह्मणोऽत्राभिधीयते ।। १७० ।।</div>
							<div class="verse">ज्ञेयत्वसिद्धये प्राह यथोक्तेश्वरवर्त्मना ।।<br />अक्षरस्य श्रुतिः साक्षात्तद्वा इत्येवमादिना ।। १७१ ।। </div>
							<div class="verse">एतदस्य प्रशास्तृत्वं स्वमोहाभासहेतुकम् ।।<br />नेति नेत्यादिवाक्येभ्यो दृष्टिमात्रात्मवस्तुनः ।। १७२ ।। </div>
							<div class="verse">इत्येतत्प्रतिपत्त्यर्थं तद्वा एतदिति श्रुतिः ।।<br />मागोचरातिवर्तित्वाददृष्टं स्यात्तदक्षरम् ।। १७३ ।। </div>
							<div class="verse">अभावत्वनिषेधार्थं द्रष्ट्रक्षरमिहोच्यते ।।<br />कूटस्थदृष्टिमात्रत्वान्न तु द्रष्टृत्वमुच्यते ।। १७४ ।।</div>
							<div class="verse">ओतप्रोतगिराऽशेषदृश्यवस्तुनिराकृतेः ।।<br />अकारकाद्वयत्वाभ्यां द्रष्टृत्वं नाक्षरात्मनः ।। १७५ ।। </div>
							<div class="verse">बहुद्रष्टृनिषेधार्थं नान्यदित्याद्युदीरणम् ।।<br />विजातीयसजातीयवस्त्वन्तरनिषेधतः ।।<br />कूटस्थमेकं चैतन्यं सिद्धं श्रुत्यनुसारतः ।। १७६ ।। </div>
							<div class="verse">एतस्मिन्नक्षरे गार्गि स्रजि क्लृप्तफणीन्द्रवत् ।।<br />ओतः प्रोतश्च निःशेष आकाशोऽकारणात्मनि ।। १७७ ।।</div>
							<div class="verse">अक्षरं स्वात्मसंमोहात्कारणत्वं निगच्छति ।।<br />तथा कार्यत्वमप्येतन्निरवद्यं तदेकलम् ।। १७८ ।। </div>
							<div class="verse">सर्वस्याक्षरमात्रत्वान्न किंचिन्नोपसंहृतम् ।।<br />प्रत्यग्विरोधतस्तद्वन्न किंचिन्नापि निह्नुतम् ।। १७९ ।। </div>
							<div class="verse">तथा ज्ञेयस्य सर्वस्य ज्ञाताज्ञातविभागिनः ।।<br />उक्ताक्षरात्मावसितेर्न किंचिदवशिष्यते ।। १८० ।। </div>
							<div class="verse">नानुत्पन्नमितो ज्ञानात्किंचिदप्यवशिष्यते ।।<br />नाप्यध्वस्तं तथाऽज्ञानं कृत्स्नज्ञेयसमाप्तितः ।। १८१ ।।</div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यायस्याष्टमं ब्राह्मणम् </div>
					</div>
		<hr>
					<div class="section" type="brahmana" id="BRVS_C03_S09">
						<div class="sname">॥ नवमं ब्राह्मणम् ॥</div>
							<div class="verse">सूत्रादिकार्यमार्गेण यन्तृत्वं कारणात्मनः ।।<br />यदभ्यधायि प्राक्श्रुत्या तदेवानूद्य पूर्ववत् ।। १ ।।</div>
							<div class="verse">साक्षादित्यादि याथात्म्यं भूयोऽप्यात्मन उच्यते ।।<br />नियम्यदेवताभेदव्याससंक्षेपवर्त्मना ।। २ ।। </div>
							<div class="verse">चिदाभासं स्वमज्ञानं संनिपत्य तदक्षरण् ।।<br />कारणं सत्स्वकार्येषु नियन्तृत्वं प्रपद्यते ।। ३ ।। </div>
							<div class="verse">सुषुप्तप्रलयावस्थप्राणात्माऽक्षरमुच्यते ।।<br />स ब्रह्म त्यदिति तथा श्रुतिरप्याह तत्स्फुटम् ।। ४ ।। </div>
							<div class="verse">इत्यन्तर्याम्यवस्थायां स्थित्वैकां प्राणदेवताम् ।।<br />सूत्राद्यवच्छेदवशात्सर्वमेतन्नियच्छति ।। ५ ।। </div>
							<div class="verse">नानात्वैकत्वरूपाभ्यां सा पुनः प्राणदेवता ।।<br />स्थिता जगदितं व्याप्य प्राणिकर्मवशादियम् ।। ६ ।। </div>
							<div class="verse">तस्या विक्षेपसंहारौ शाकल्यः पर्यपृच्छत ।।<br />नियन्तव्यनियन्तृत्वसंबन्धस्य प्रसिद्धये ।। ७ ।। </div>
							<div class="verse">देवसंख्यां स संपृष्टो निविदैव प्रपेदिवान् ।।<br />देवा निविदि यावन्तो वैश्वदेवस्य संश्रिताः ।। ८ ।। </div>
							<div class="verse">तावन्त एव सोऽसुः स्याज्जगत्यस्मिंश्चराचरे ।।<br />आन्त्यं बहुशब्देन देवानां प्राब्रवीन्मुनिः ।। ९ ।। </div>
							<div class="verse">त्रयस्रिशत्प्रभृत्येषां षडादिषु यथाक्रमम् ।।<br />संहृतिः प्रातिलोम्येन व्यूहस्त्वागणनाक्षयात् ।। १० ।। </div>
							<div class="verse">कतम इति पृष्टोऽथ वस्वादीन्प्रत्यपद्यत ।।<br />वसूनप्यथ संपृष्टः सोऽग्न्यादीन्प्राब्रवीद्वसून् ।। ११ ।। </div>
							<div class="verse">संहृतात्मप्रभेदा हि सैवैका प्राणदेवता ।।<br />वसुत्वमष्टधा भिन्ना विभार्ति जनिमत्स्थितौ ।। १२ ।। </div>
							<div class="verse">वसु कर्मफलं चाऽऽहुः कर्मणः साधनं वसु ।।<br />यस्मात्तदेषु निहितं तस्मात्ते वसवः स्मृताः ।। १३ ।। </div>
							<div class="verse">पुरुषे ये दश प्राणा इन्द्रियाणि सहाऽऽत्मना ।।<br />मनसैकादशात्रैतान्नुद्रानित्याचचक्षिरे ।। १४ ।। </div>
							<div class="verse">रोदयन्तो द्रवन्त्येते रुदन्ति च यतस्ततः ।।<br />रुद्रा इत्यभिधीयन्ते प्राणा एकादशोदिताः ।। १५ ।। </div>
							<div class="verse">आददाना यतो यन्ति मर्त्यानां स्थितिकारणम् ।।<br />मासाभिमानिनो देवा आदित्यास्तेन ते स्मृताः ।। १६ ।। </div>
							<div class="verse">आयुर्वीर्यं स्मृतिं प्रज्ञां सौकुमार्यं वपुःश्रियम् ।।<br />आददाना यतो यन्ति तेनाऽऽदित्या अमी स्मृताः ।। १७ ।। </div>
							<div class="verse">इन्द्रश्च देवता ज्ञेया मेघनादाभिमानिनी ।।<br />स्तनयित्नुरिह ज्ञेयस्तथा यज्ञः प्रजापतिः ।। १८ ।। </div>
							<div class="verse">वीर्यं वज्रोऽशनिरिति स्तनयित्नुरिहोच्यते ।।<br />पशुसाधनको यस्माद्यज्ञस्तस्मात्पशुः स्मृतः ।। १९ ।। </div>
							<div class="verse">अग्न्यादिषु यतः षट्सु यथोक्ताः सर्वदेवताः ।।<br />षट्संख्यामेव संयान्ति षडग्न्याद्यास्ततः स्मृताः ।। २० ।। </div>
							<div class="verse">आधाराधेययोरैक्यात्पृथिव्यग्न्यादिषु त्रिषु ।।<br />त्रयो देवास्ततोऽग्न्याद्याः कृत्स्नान्तर्भावकारणात् ।। २१ ।। </div>
							<div class="verse">अन्नं प्राणश्च देवौ द्वौ द्वयोरेष विनिर्णयः ।।<br />एतावन्मात्रयाथात्म्यं सर्वस्य जगतस्ततः ।। २२ ।। </div>
							<div class="verse">योऽयं पवत इ्त्युक्तिरध्यर्धस्य विनिर्णये ।।<br />एकत्वात्पवमानस्य तदाहुरिति चोदना ।। २३ ।। </div>
							<div class="verse">एकसंक्यैव नान्याऽस्ति द्विसंख्याया यतस्तातः ।।<br />पृष्टोऽध्यर्ध इति प्राह सोपहासमृषिः सुधीः ।। २४ ।। </div>
							<div class="verse">वायुर्वा देवता कृत्स्ना तदन्यस्य तदात्मनः ।।<br />अर्धत्वं स्यात्कनीयस्त्वाद्व्याप्यस्याग्न्यादिरूपिणः ।। २५ ।। </div>
							<div class="verse">ऋद्धिं प्रापद्यतः सर्वं वायौ सति चराचरम् ।।<br />तस्मादध्यर्ध इत्येवं वायुमाचक्षते बुधाः ।। २६ ।। </div>
							<div class="verse">संख्याप्राधान्यमध्यर्धे विदग्धेन विवक्षितम् ।।<br />सर्वमृध्नोति यत्प्राणो तेनेति श्रुतिहृद्गतम् ।। २७ ।। </div>
							<div class="verse">अन्नाशितृत्वसिद्ध्यर्थं यथा व्युत्पत्तिरुच्यते ।।<br />अन्नेनाश्नुत इत्येवमध्यर्धस्यापि योजनाा ।। २८ ।। </div>
							<div class="verse">जनिमत्सर्वभूतानां प्राणोऽन्तर्भावहेतुतः ।।<br />प्राणो देवोऽत एवैकस्तस्यैव महिमा परः ।। २९ ।। </div>
							<div class="verse">भरणात्सर्वकार्याणां प्राणो ब्रह्मेति भण्यते ।।<br />त्यदित्याचक्षते तस्मात्प्राणं ब्रह्म परोक्षतः ।। ३० ।। </div>
							<div class="verse">साक्षान्निर्देशनुत्त्यर्थं कारणत्वावबुद्धये ।।<br />प्राणं ब्रह्म त्यदित्याद्दुः पारोक्ष्येण महाधियः ।। ३१ ।। </div>
							<div class="verse">करणेष्वेषु सर्वेषु तथा कार्यात्मकेषु च ।।<br />अध्यात्मादिषु कार्त्स्न्येन तेषु तेष्ववतिष्ठते ।। ३२ ।। </div>
							<div class="verse">अष्टधाऽतः पुनस्तस्य भेदोऽयमुपवर्ण्यते ।।<br />अधिकारविशेषेण पृथिवीत्यादिनाऽधुऩा ।। ३३ ।। </div>
							<div class="verse">अनन्तभेदभिन्नस्य पुनरप्यष्टधोच्यते ।।<br />देवतासमुदायस्य भेदः संक्षेपलक्षणः ।। ३४ ।। </div>
							<div class="verse">पृथिव्यायतनं यस्य तत्स्थोऽग्निर्लोक एव च ।।<br />तस्याऽऽलोकनहेतुः स्यादग्निर्देवस्य सर्वदा ।। ३५ ।। </div>
							<div class="verse">मनश्च ज्योतिर्विज्ञानं संकल्पादिस्वलक्षणम् ।।<br />स्वरूपं वा मनोज्योतिर्यस्य देवस्य भण्यते ।। ३६ ।। </div>
							<div class="verse">क्षितिदेहोऽग्निनयनो मनःसंकल्पसाधनः ।।<br />यः पृथिव्यभिमान्यत्र सर्वस्यैव परायणम् ।। ३७ ।। </div>
							<div class="verse">आध्यात्मिकस्य सर्वस्य कार्यस्य करणस्य च ।।<br />परायणमवष्टम्भ आत्मनः स्यात्तथाविधम् ।। ३८ ।। </div>
							<div class="verse">याज्ञवल्क्येह यो विद्याद्वेदितिा स्यात्स एव तु ।।<br />पण्डितो न त्वनेवंविद्यथा त्वं पण्डितायसे ।। ३९ ।। </div>
							<div class="verse">इयता यदि पाण्डित्यं लभ्यते वेद तर्हि तम् ।।<br />शारीरः पार्थिवेंऽशेऽत्र देवोऽध्यात्माभिमानवान् ।। ४० ।। </div>
							<div class="verse">पृथिव्येवाहमित्येवं योऽभिमानी व्यवस्थितः ।। <br />लोमत्वङ्भांससंघातः कार्यं तस्यायमेव तु ।। ४१ ।। </div>
							<div class="verse">स एष देवो यः पृष्टो वद भूयोऽप्यहल्लिक ।।<br />यतोऽसमाप्तमेवेदं दर्शनं ते विवक्षितम् ।। ४२ ।। </div>
							<div class="verse">तस्य का देवतेत्येनमप्राक्षीत्क्षोभितो रूषा ।।<br />तं प्रत्याहामृतमिति याज्ञवल्क्योऽपि देवताम् ।। ४३ ।। </div>
							<div class="verse">यतो यो लभते सिद्धिं तस्यासावेव देवता ।।<br />विवक्षितेह विज्ञेयाऽमृतमित्यादिलक्षणा ।। ४४ ।। </div>
							<div class="verse">योषिज्जाग्धस्य योन्नस्य रसः स्यात्परिणामजः ।।<br />मातृजस्यासृजो हेतुरमृतं सोऽत्र भण्यते ।। ४५ ।। </div>
							<div class="verse">रसाच्छोणितनिष्पत्तिः शोणिताद्बीजसंश्रयात् ।।<br />शरीरं जायते साक्षाद्येन शारीर उच्यते ।। ४६ ।। </div>
							<div class="verse">अन्येऽमृतमिदं प्राहुर्दिव्यं चान्द्रमसं पयः ।। <br />तत्पर्जन्यादिना जातं दार्ढ्यकृत्क्षितिदेहयोः ।। ४७ ।। </div>
							<div class="verse">उत्तरेष्वपि वाक्येषु यथोक्तमुपपादयेत् ।।<br />न्यायः साधारणं सर्वं विशेषस्तु प्रवक्ष्यते ।। ४८ ।।</div>
							<div class="verse">योषित्समागमेच्छेह काम इत्यभिधीयते ।।<br />हृदयं बुद्धिरालोकः सर्वं तेन हि पश्यति ।। ४९ ।। </div>
							<div class="verse">स च काममयो देवः कामभावनयाऽञ्जितः ।।<br />देवताऽस्य स्रियो ज्ञेयाः कामः स्रीतो हि जायते ।। ५० ।। </div>
							<div class="verse">शुक्लादीन्यत्र रूपाणि भास्वराण्युत्तरत्र तु ।।<br />सावित्रः पुरुषस्तस्य चक्षुः सत्यं च देवता ।। ५१ ।। </div>
							<div class="verse">रूपभास्करसत्येषु त्रिधैषोऽपि व्यवस्थितः ।।<br />पूर्ववच्चोत्तरत्रापि सर्वत्रैव त्रिधा त्रिधा ।। ५२ ।। </div>
							<div class="verse">प्रतिश्रवणवेलायां श्रोत्रे यः संनिधीयते ।।<br />स त्वयेहाभिनिर्दिष्टो दिशस्तस्यापि देवता ।। ५३ ।। </div>
							<div class="verse">अन्धकारस्तमो ज्ञेयं तथा छायामयः पुमान् ।।<br />मृत्युश्च देवता तस्य तमसैव मृतिर्यतः ।। ५४ ।। </div>
							<div class="verse">रूपायतनदेवस्य प्रतिबिम्बोदयाश्रयः ।।<br />विशेषकार्यं प्राणोऽसुस्तस्यापीहाधिदेवता ।। ५५ ।। </div>
							<div class="verse">सामान्याम्मयदेहस्य विशिष्टाः कार्यमस्य ताः ।।<br />वरुणो देवता तस्य वरुणाद्वि स जायते ।। ५६ ।। </div>
							<div class="verse">शुक्रस्नाय्वस्थिमज्जानो भवन्ति पितृतो यतः ।।<br />प्रजापतित्वं पितरि तस्मादेतदिहोच्यते ।। ५७ ।। </div>
							<div class="verse">यावत्किंचिद्विजानाति शाकल्यः सर्वमेव तत् ।।<br />पर्यपृच्छद्यथाशक्ति मुक्त्वा दिग्ज्ञानमात्रकम् ।। ५८ ।। </div>
							<div class="verse">अवशिष्टं यदप्यस्य तन्मां पृच्छतु कामतः ।।<br />इति चेतसि संधाय याज्ञवल्क्योऽभ्यभाषत ।। ५९ ।। </div>
							<div class="verse">अतिनिर्बन्धतो वाऽपि निषेध्योऽयं प्रमादवान् ।।<br />इत्येतद्धृदये कृत्वा कारुण्यात्तमथाब्रवीत् ।। ६० ।।</div>
							<div class="verse">मय्यग्नौ शिशुवन्मोहात्प्रविशन्तं न कश्चन ।।<br />त्वां वारयति यत्नेन साधुब्राह्मणसंसदि ।। ६१ ।। </div>
							<div class="verse">सर्वेषामपि नूनं त्वं हन्तव्यत्वेन संमतः ।।<br />अक्रत त्वां यतो विप्राः संदंशं मयि पावके ।। ६२ ।। </div>
							<div class="verse">तस्माद्बुध्यस्व शाक्ल्य महद्भयमुपस्थितम् ।।<br />अतिनिर्मथनादग्निश्चन्दनादपि जायते ।। ६३ ।।</div>
							<div class="verse">विषायतेऽमृतमपि यथा पथ्यं मुमूर्षतः ।।<br />तथैव नाग्रहीत्सूक्तं शाकल्यः कालचोदितः ।। ६४ ।। </div>
							<div class="verse">ब्राह्मणैर्घातयिष्यामि मां जिघांसन्तमाश्विमम् ।।<br />इत्युर्थं कोपकृद्वाक्यं शाकल्यो मुनिरब्रवीत् ।। ६५ ।।</div>
							<div class="verse">अङ्गारावक्षयणोक्त्या विद्वान्किं ब्रह्म श्रेयसः ।।<br />अत्यवादीस्त्वमज्ञः सन्का विद्या फलिनी तव ।। ६६ ।। </div>
							<div class="verse">दिग्विभागाधिकारेण यथोक्ता एव देवताः ।।<br />पञ्चधेहोपदिश्यन्ते तदेतदनुवर्ण्यते ।। ३७ ।।</div>
							<div class="verse">का विद्या सफला साक्षात्तवेतिप्रश्नवादिनम् ।।<br />सदेवाः सप्रतिष्ठाश्च दिशो वेदेत्यथाब्रवीत् ।। ६८ ।। </div>
							<div class="verse">सदेवसप्रतिष्ठादिशरीरं प्रतिजज्ञिवान् ।। <br />आत्मानं स मुनिः पृष्टो यतस्तं पर्यपृच्छत ।। ६९ ।। </div>
							<div class="verse">सदेवाः सप्रतिष्ठैता दिशोऽहमितिवादिनम् ।।<br />प्राच्यां किंदेवतोऽसीति विदग्धस्तमपृच्छत ।। ७० ।। </div>
							<div class="verse">पूर्वदिगात्मभूतं मां त्वं विद्ध्यादित्यादेवतम् ।।<br />इत्युक्ते तमृषिं भूयः स प्रतिष्ठामपृच्छत ।। ७१ ।। </div>
							<div class="verse">सर्वरूपात्मकः सूर्यश्चक्षुष्येव प्रतिष्ठितः ।।<br />सर्वरूपेषु चक्षुश्च रूपाणि हृदये तथा ।। ७२ ।। </div>
							<div class="verse">रूपारब्धमिदं चक्षू रूपाणामेव तद्गहात् ।।<br />अभिव्यङ्ग्यसजातीयो व्यञ्जको रूपदीपवत् ।। ७३ ।। </div>
							<div class="verse">अशेषविषयात्मत्वं मनोबुद्ध्योर्विनिर्दिशेत् ।।<br />सर्वगोचरभासित्वात्तादात्म्ये तच्च युज्यते ।। ७४ ।। </div>
							<div class="verse">एष एवानुसंधेयो न्यायो योऽयमिहोदितः ।।<br />वक्ष्यमाणासु सर्वासु दिक्षु प्रत्येकशः क्रमात् ।। ७५ ।। </div>
							<div class="verse">प्राच्यां रूपोपसंहारो दिक्त्र्ये कर्मसंहृतिः ।।<br />ध्रुवायां संहृतिर्नाम्नो हृद्येवं सर्वसंहृतिः ।। ७६ ।। </div>
							<div class="verse">केवलं कर्म याम्यायां प्रतीच्यां पुत्रजन्म च ।।<br />ज्ञानयुक्तमुदीच्यां च कर्मैवमुपसंहृतम् ।। ७७ ।। </div>
							<div class="verse">नाम्नश्चाप्युपसंहारो ध्रुवायां हृदि वर्णितः ।।<br />एवं क्रमेण निःशेषं जगद्धृद्युपसंहृतम् ।। ७८ ।। </div>
							<div class="verse">सामर्थ्याच्च मनोऽप्यत्र विज्ञेयमुपसंहृतम् ।।<br />रूपादिपञ्चकं यस्मात्तद्द्वारेणाऽऽश्रितं हृदि ।। ७९ ।। </div>
							<div class="verse">निःशेषं ब्रह्मलोकान्तं संहृत्य हृदयात्मना ।।<br />याज्ञवल्क्यं स्थितं भूयो विदग्धः पर्यपृच्छत ।। ८० ।। </div>
							<div class="verse">सर्वोपसंहृद्धृदयं ब्रूहि क्वेैतत्प्रतिष्ठितम् ।।<br />इत्युक्तोऽहँल्लिकेत्येवं संबोध्योत्तरमब्रवीत् ।। ८१ ।। </div>
							<div class="verse">अहँल्लिकेति वचसा नाऽऽधारान्तरमुच्यते ।।<br />आद्युदात्तत्वलिङ्गेन ह्यभिधानं विदग्धवत् ।। ८२ ।। </div>
							<div class="verse">प्रेतीभूतोऽसि नूनं त्वं प्रेतवद्भाषसे यतः ।।<br />लीयतेऽहनि रात्रौ च व्यज्यतेऽहँल्लिकस्ततः ।। ८३ ।। </div>
							<div class="verse">मत्तः शरीरात्क्वान्यत्र मथ्येघातः प्रतिष्ठितम् ।।<br />अस्मदन्यत्र मन्वीथा यत्रेदं हृदयं क्वचित् ।। ८४ ।। </div>
							<div class="verse">यद्येतद्देहतोऽन्यत्र हृदयं स्यादवस्थितम् ।।<br />हृद्वियुक्तं तदा देहमद्युः श्वानो मृतं ध्रुवम् ।। ८५ ।। </div>
							<div class="verse">न त्वयं मृत इत्यस्मात्कारणादवसीयताम् ।। <br />वनसिंहवदेवैतद्द्वयमन्योन्यसंश्रयम् ।। ८६ ।। </div>
							<div class="verse">नर्ते लिङ्गं शरीरस्य स्थितिः काचिदिहेष्यते ।।<br />न शरीरं विना लिङ्गं कस्मैचित्कर्मणे क्षमम् ।। ८७ ।। </div>
							<div class="verse">न ह्यन्योन्यातिरेकेण संहतानां क्वचित्थितिः ।।<br />संहतं च प्रतीचोऽन्यज्जगदेतच्चराचरम् ।। ८८ ।। </div>
							<div class="verse">कार्यत्वाद्दूयमप्येतद्यतो न स्वाश्रयं ततः ।।<br />तत्प्रतिष्ठामथाप्राक्षीच्छाकल्यो निर्णयेच्छया ।। ८९ ।।</div>
							<div class="verse">द्वावप्येतौ ममाऽऽत्मानौ प्राण एव प्रतिष्ठितौ ।। <br />प्राणोऽपाने स च व्यान उदाने व्यान आश्रितः ।। ९० ।।</div>
							<div class="verse">समाने च तथोदानः सूत्रात्मनि समाश्रितः ।।<br />एवमेप समानान्तः शाकल्यप्रश्ननिर्णयः ।। ९१ ।। </div>
							<div class="verse">देहहृद्वायवोऽन्योन्यप्रतिष्ठाः संहतत्वतः ।।<br />प्रयुक्ताः कर्मणा पुंसां वर्तन्ते भोगसिद्धये ।। ९२ ।। </div>
							<div class="verse">सकारणमिदं सर्वमाकाशान्तं यथोदितम् ।। <br />ओतं प्रोतं च यत्रेदं तदक्षरमथोच्यते ।। ९३ ।। </div>
							<div class="verse">विहायाऽऽख्यायिकारूपं स्वेनैव वचसा श्रुतिः ।।<br />पुरुषार्थं समापित्सुः स एष इति चावदत् ।। ९४ ।। </div>
							<div class="verse">प्रशासन इदं तस्थौ यस्यान्तर्यामिरूपिणः ।।<br />स एष नेति नेतीति मधुकाण्डेऽपि वर्णितः ।। ९५ ।। </div>
							<div class="verse">ननु ब्रह्माधिकारत्वात्कथमात्मेत्युनूद्यते ।।<br />नैष दोषोऽतिरेकेण नाऽऽत्मनो ब्रह्मता यतः ।। ९६ ।। </div>
							<div class="verse">ग्राह्यत्वं शरणं सङ्गो भयं चाज्ञानकारणम् ।।<br />तदत्ययाद्भयान्तानि न सन्ति प्रत्यगात्मनि ।। ९७ ।।</div>
							<div class="verse">निरविद्योऽसितो भास्वदविलुप्तचिदात्मकः ।। <br />यत एवमतो नास्य नाशान्ता विक्रियाऽऽत्मनः ।। ९८ ।। </div>
							<div class="verse">कार्यधर्मानतीत्यैतांस्तद्धेतोरप्यतिक्रमात् ।।<br />अपूर्वानपराद्येकः पूर्णः स्वात्मन्यवस्थितः ।। ९९ ।। </div>
							<div class="verse">श्रुतिः स्वेनैव वचसा साक्षादित्यादिलक्षणम् ।।<br />समापय्याऽऽत्मविज्ञानं भूयोऽप्याख्यानरूपकम् ।। १०० ।।</div>
							<div class="verse">गृहीत्वा परिपप्रच्छ शाकल्यमभिमानिनम् ।।<br />याज्ञवल्क्यात्मिका भूत्वा ह्यतिनिर्बन्धकारिणम् ।। १०१ ।। </div>
							<div class="verse">धनं निसृष्टं राज्ञेह ब्रह्मिष्ठोद्देशतो यतः ।।<br />प्रष्टुं नैवाधिकारोऽतोऽब्रह्मिष्ठस्येह विद्यते ।। १०२ ।। </div>
							<div class="verse">अब्रह्मिष्ठत्वसिद्ध्यर्थमतोऽप्राक्षीद्रुषाऽन्वितः ।।<br />स याज्ञवल्क्यः शाकल्यं सापराधत्वसिद्धये ।। १०३ ।। </div>
							<div class="verse">स एष नेति नेत्याद्यः प्रश्नो वाऽयं समीक्ष्यताम् ।।<br />मध्ये वाक्यच्छिदोऽभावादितिशब्दस्य पूर्ववत् ।। १०४ ।। </div>
							<div class="verse">समासव्यासरूपेण शाकल्यो यदपृच्छत ।।<br />ततः परस्ताच्छाकल्यं याज्ञवल्क्योऽप्यपृच्छत ।। १०५ ।। </div>
							<div class="verse">ऐकात्म्ये सर्वमेवेदं कार्यकारणलक्षणम् ।।<br />समापनीयं निःशेषं समासव्यासवर्जिते ।। १०६ ।। </div>
							<div class="verse">अपि शास्रार्थसंबन्ध उत्तरस्याः श्रुतेरयम् ।।<br />तदनुक्तौ यतः पूर्वं सर्वं स्यात्तुषकण्डनम् ।। १०७ ।। </div>
							<div class="verse">अष्टावायतनान्यत्र पृथिव्यादीनि निर्दिशेत् ।।<br />अग्न्योदयस्तथा लोका अमृताद्याश्च देवताः ।। १०८ ।। </div>
							<div class="verse">शारीरप्रमुखास्तद्वदष्टौ ज्ञेया यथोदिताः ।।<br />पुरुषाः सर्व एवामी पुनर्दिक्षूपसंहृताः ।। १०९ ।।</div>
							<div class="verse">दिशश्च हृदये सर्वाः समाने हृदयादिकम् ।।<br />एवं समाने संक्षेपो विकासोऽनन्तदेवताः ।। ११० ।। </div>
							<div class="verse">प्रत्यग्याथात्म्यमोहस्य महिमैष त्वयोदितः ।।<br />यतोऽविद्यैव प्रथते कार्यकारणरूपिणी ।। १११ ।। </div>
							<div class="verse">स्वात्माविद्यानुरोध्येव समासव्यासतामगात् ।।<br />आत्मा स्वतस्तु भास्वच्चिन्मात्रः पूर्णो निरञ्जनः ।। ११२ ।। </div>
							<div class="verse">यः स एतांस्त्वया पृष्टांश्चतुरोऽप्यष्टकानिह ।।<br />निरुह्य कार्यतां नीत्वा प्रत्युह्याथाऽऽत्मकारणे ।। ११३ ।।</div>
							<div class="verse">विभज्यकारणादुच्चैर्नीत्वा कार्यात्मतां मुहुः ।।<br />वस्तुवृत्तेन निःशेषान्कार्यकारणलक्षणान् ।। ११४ ।। </div>
							<div class="verse">योऽत्यक्रामदनानात्वो भेदसंसर्गवर्जितः ।।<br />तं त्वौपनिषदं देव साक्षादित्यादिलक्षणम् ।। ११५ ।। </div>
							<div class="verse">आस्वेवोपनिषत्स्वेनं यतो व्याचक्षते बुधाः ।।<br />कर्मकाण्डे विरोधित्वान्नैवैनं व्याचचक्षिरे ।। ११६ ।। </div>
							<div class="verse">तं त्वौपनिषदं धीरा ब्रह्मात्मानं प्रचक्षते ।।<br />तं त्वा पृच्छामि शाकल्य तं मह्यं ब्रूहि तत्त्वतः ।। ११७ ।। </div>
							<div class="verse">न चेद्वक्ष्यसि तं मे त्वं मूर्धा ते विपतिष्यति ।।<br />न विजज्ञौ च शाकल्यस्तमात्मानं यथोदितम् ।। ११८ ।। </div>
							<div class="verse">ततः स याज्ञवल्क्योत्थशापवाक्याख्यवह्निना ।।<br />दग्धः सद्यो ममारैव ब्रह्मविद्विड्ज्वरान्वितः ।। ११९ ।।</div>
							<div class="verse">कर्मप्रकरणे नायं श्रुतः पूर्वं कदाचन ।।<br />मित्यं ह्युपनिषत्स्वेव श्रूयते वैदिकीष्वयम् ।। १२० ।। </div>
							<div class="verse">कर्मकाण्डादपच्छिद्य तेनात्रैवैष भण्यते ।।<br />अपि प्राप्तं कर्मकाण्डे तद्विरोधात्तु नाब्रवीत् ।। १२१ ।। </div>
							<div class="verse">प्रत्यग्ज्ञानस्य नैवातः कर्मणा स्यात्समुच्चयः ।।<br />ऐकात्म्यवस्तुविज्ञानं कर्मभिर्हि विरुध्यते ।। १२२ ।। </div>
							<div class="verse">अपरे पण्डितंमन्याः सम्यग्ज्ञातात्मतत्त्वकाः ।।<br />कर्मव्यध्वेषु कुर्वन्ति यथावस्त्वात्मबोधनम् ।। १२३ ।। </div>
							<div class="verse">वस्तुतन्त्रं, न हि ज्ञानं कर्तृतन्त्रं क्रिया यथा ।।<br />कर्मव्यध्वोपरोधेन ह्यन्यथात्वं प्रपद्यते ।। १२४ ।। </div>
							<div class="verse">यत्कर्तुमन्यथा कर्तुमकर्तुं वाऽपि शक्यते ।।<br />स्वातन्त्र्यात्तत्र भवता क्रियतां तद्यथेष्टकम् ।। १२५ ।। </div>
							<div class="verse">वस्तुवृत्तानुरोध्येव यत्तु ज्ञानं भवेदिह ।।<br />व्यभिचारं न तद्याति पुरुषेच्छावशात्क्वचित् ।। १२६ ।। </div>
							<div class="verse">उपवादिनेह विदुषो न भाव्यं कस्यचित्क्वचित् ।।<br />एवंविदपि सञ्शत्रुरुपवादादभूद्यतः ।। १२७ ।। </div>
							<div class="verse">दग्धक्रोधनिदानः सन्याज्ञवल्क्योऽपि शत्रुताम् ।।<br />शाकल्यस्यापि संयाच उपवादैकदोषतः ।। १२८ ।। </div>
							<div class="verse">तस्मान्नैवोपवादी स्याद्याज्ञवल्क्योऽपि शत्रुताम् ।।<br />यस्मादगात्कष्टतरं नोपवादादतः परम् ।। १२९ ।। </div>
							<div class="verse">परलोकविनाशोऽपि विद्वद्विद्वेषकारणात् ।।<br />अग्निहोत्राग्निसंस्कारं यतो नावाप शापतः ।। १३० ।। </div>
							<div class="verse">परिमोषिणो यतोऽस्थीनि धनशङ्काप्रचोदिताः ।।<br />तान्यप्यस्यारपजङ्रुस्ते ब्रह्मविद्वेषहेतुतः ।। १३१ ।। </div>
							<div class="verse">अनात्मार्थनिषेधेन यो नेतीति पुरोदितः ।।<br />विधिद्वारेण तस्यैव निर्देशार्थं परा श्रुतिः ।। १३२ ।।</div>
							<div class="verse">मूलं च जगतो वाच्यमत आख्यानतोऽपि च ।।<br />जित्वा देया द्विजान्गाव इत्यर्थं चोत्तरा श्रुतिः ।। १३३ ।। </div>
							<div class="verse">साधर्म्ये सति वैधर्म्यं शक्यं प्रष्टुं यतस्ततः ।।<br />साधर्म्यमुच्यते श्रुत्या तद्वनस्पतिमर्त्ययोः ।। १३४ ।। </div>
							<div class="verse">बीजाद्वनस्पतेर्जन्म मूलाच्चेहोपलभ्यते ।।<br />मर्त्यस्य जन्ममूलं यत्तद्ब्रूत ब्राह्मणा मम ।। १३५ ।।</div>
							<div class="verse">रेतो मूलं न वो वाच्यं जीवतस्तद्धि जायते ।। <br />न मृतस्येह रेतोऽपि विद्यते कस्यचित्कचित् ।। १३६ ।। </div>
							<div class="verse">अपि धानारुहो वृक्षो बीजात्तज्जन्मदर्शनात् ।।<br />मृतस्य बीजस्थानीयं न च किंचिदिहेक्ष्यते ।। १३७ ।। </div>
							<div class="verse">धानारुहो यथा वृक्षः साक्षादव्यवधानतः ।।<br />मर्त्यजन्म तथा साक्षाद्यतस्तदभिधीयताम् ।। १३८ ।। </div>
							<div class="verse">यथाऽनुभूतशक्तीह बीजं वृक्षस्य दृश्यते ।।<br />न च तादृङ्मृतस्यास्ति यस्मात्तस्य पुनर्भवः ।। १३९ ।। </div>
							<div class="verse">दृष्टः काण्डरुहोऽपीह वृक्षस्तद्वच्चनेष्यते ।।<br />हस्तपादादितश्छिन्नान्न मृतस्य पुनर्भवः ।। १४० ।। </div>
							<div class="verse">मूलाद्बीजाच्च वृक्षस्य साक्षाद्यदूत्समुद्भवः ।।<br />तद्वन्मृतस्य वक्तव्यं न तु पुत्राप्रपौत्रवत् ।। १४१ ।। </div>
							<div class="verse">समूलबीजं चेद्वृक्षमावृहेयुस्तदोभयम् ।।<br />मर्त्यः स्विन्मृत्युना वृक्णः कस्मान्मूलात्प्ररोहति ।। १४२ ।। </div>
							<div class="verse">मतं न जायमानोऽस्ति जातत्वादेव कारणात् ।।<br />पुमाञ्जनिप्यमाणो वा संसारस्य प्रवाहतः ।। १४३ ।।</div>
							<div class="verse">प्रवाहरूपी संसारो दीपार्चिर्वदवस्थितः ।।<br />न जायते जनिष्यन्वा तस्मादस्तीह कश्चन ।। १४४ ।। </div>
							<div class="verse">जात एवेत्यतोऽसाधु यदुक्तं पूर्वपक्षिणा ।।<br />जनित्वा म्रियते सर्वो मृत्वा भूयश्च जायते ।। १४५ ।। </div>
							<div class="verse">निर्बीजस्य च जन्मेह नाऽऽगमान्न च युक्तितः ।।<br />ब्रूतातो जगतो मूलं यतो भूयोऽभिजायते ।। १४६ ।। </div>
							<div class="verse">तत्पृष्टं जगतो मूलं न विदुर्ब्राह्मणा यतः ।।<br />अतो जिता हृता गावो याताः सर्वे यथायथम् ।। १४७ ।।</div>
							<div class="verse">पृष्टं यद्याज्ञवल्क्येन न विदुर्ब्राह्मणाश्च यत् ।। <br />श्रुत्या स्वतन्त्रया तन्नो ब्रह्माऽऽविष्क्रियते परम् ।। १४८ ।। </div>
							<div class="verse">साक्षादित्यादिना प्रोक्तस्तथा सर्वान्तरश्च यः ।।<br />अस्थूलोऽनणुरित्येवमक्षरात्माऽवधारितः ।। १४९ ।। </div>
							<div class="verse">नेति नेतीति यश्चोक्त इहौपनिषदः पुमान् ।।<br />तस्य साक्षादयं श्रुत्या निर्देशः क्रियतेऽधुना ।। १५० ।। </div>
							<div class="verse">विज्ञानमिति चैतन्यं कूटस्थमभिधीयते ।।<br />न कारकं न धात्वर्थो नापि यत्स्यात्क्रियाफलम् ।। १५१ ।। </div>
							<div class="verse">न चापि तदभावश्च नेत्यस्थूलादिशास्रतः ।।<br />अभावस्यापि तत्साक्ष्यात्तदभावः कुतो मितेः ।। १५२ ।। </div>
							<div class="verse">एतावन्मात्रयाथात्म्यात्कार्यकारणवस्तुनः ।।<br />अतस्तत्त्वमसीत्युक्त्या तादात्म्यं प्रतिपाद्यते ।। १५३ ।। </div>
							<div class="verse">निर्धूताशेषदुःखौघहेतुत्वात्सुखमेव तत् ।।<br />अथैष एव परमो यो वै भूमेतिशास्रतः ।। १५४ ।। </div>
							<div class="verse">विषयेन्द्रियसंवन्धाद्यत्तु दुःखं सुखायते ।।<br />आद्यन्तवत्त्वात्तुद्दुःखं दुःखसंस्कारजं तथा ।। १५५ ।। </div>
							<div class="verse">अव्यावृत्ताननुगतभास्वद्विज्ञानमात्रतः ।।<br />निरविद्याद्वयत्वात्तत्साक्षाद्ब्रह्मेति शब्द्यते ।। १५६ ।। </div>
							<div class="verse">साविद्यः प्रत्यगात्मा यो वियद्योनिरुदाहृतः ।।<br />अन्तर्याम्यादिरूपेण स एव प्रथते मृषा ।। १५७ ।। </div>
							<div class="verse">अदृष्टफलसंप्रेप्सोर्दृष्टकर्मफलत्यजः ।।<br />रातेर्धनस्य दातुस्तद्ब्रह्मेदं स्यात्परायणम् ।। १५८ ।। </div>
							<div class="verse">अस्मिन्प्रशास्तरि सति क्रियातत्फलसंगतेः ।।<br />नियमो युक्तिमानेष कर्मिणामुपपद्यते ।। १५९ ।। </div>
							<div class="verse">एवं संसरतस्तावत्परं ब्रह्म परायणम् ।।<br />जगतश्चाप्युपादानं स्वात्माविद्यासमन्वयात् ।। १६० ।। </div>
							<div class="verse">निविवृत्सोस्तु संसारान्मुनेस्त्यक्तैषणस्य च ।।<br />तद्विदस्तिष्ठमानस्य समाप्तिः स्यात्परायणम् ।। १६१ ।। </div>
							<div class="verse">दग्धमोहान्धकारस्य प्रत्यग्बोधाग्निना मुनेः ।।<br />ऐकात्म्ये वर्तमानस्य ब्रह्मात्माऽस्य परायणम् ।। १६२ ।। </div>
							<div class="verse">तद्विदो ब्रह्मणश्चेह भेदहेतोरसंभवात् ।।<br />ब्रह्मैव ब्राह्मणः साक्षादुपचारात्परायणम् ।। १६३ ।। </div>
							<div class="verse">यत्र वा अन्यदित्येवं यत्र त्वस्येतिवाक्यतः ।।<br />इत्युक्त्यर्थोपरोधेन व्याचक्षीत परायणम् ।। १६४ ।। </div>
							<div class="verse">तस्मात्तमस्विनो ब्रह्म भेदेनैवप परायणम् ।।<br />ध्वस्ताविद्यस्य चैकात्म्यात्कैवल्येन परायणम् ।। १६५ ।। </div>
							<div class="verse">ब्रह्मण्यानन्दशब्दोऽयं प्रयुक्तः सुखवाचकः ।।<br />संवेद्ये च सुखे लोक आनन्दाख्या प्रयुज्यते ।। १६६ ।। </div>
							<div class="verse">विशेषणतयाऽऽनन्दशब्दोऽन्यत्रापि दृश्यते ।।<br />वेदान्तेष्वत आनन्दो विचार्योऽयं प्रयत्नतः ।। १६७ ।। </div>
							<div class="verse">आनन्दो ब्रह्मेति तथा तैत्तिरीयश्रुतौ श्रुतम् ।।<br />अथैष एव इति च तथोदर्के प्रवक्ष्यते ।। १६८ ।। </div>
							<div class="verse">भूमा तत्सुखमित्येवं छान्दोग्योपनिषद्वचः ।।<br />संवेद्योऽयं किमानन्दः किंवा नेति विचार्यते ।। १६९ ।।</div>
							<div class="verse">ब्रह्मण्यानन्दः संवेद्यो लौकिकानन्दवद्यदि ।।<br />युक्ताः शब्दास्तदैते स्युर्ब्रह्मण्यानन्दवाचकाः ।। १७० ।। </div>
							<div class="verse">संवेद्यानन्दरूपं तद्वाक्याच्चेत्परिनिश्चितम् ।।<br />प्रमाणावगतेस्तत्र किं चिन्त्यमिति चेन्मतम् ।। १७१ ।। </div>
							<div class="verse">नान्योन्यातिविरुद्धार्थवाक्यानां तत्र दर्शनात् ।।<br />अतिप्रमाणविषयं ब्रह्म सर्वत्र विश्रुतम् ।। १७२ ।।</div>
							<div class="verse">यत्र त्वस्येति वचनं न दृष्टेरिति चापरम् ।।<br />विदिताविदिताभ्यां तदन्यदेवेति च श्रुतिः ।। १७३ ।। </div>
							<div class="verse">निरानन्दं तथा केचित्कैवल्यं प्रतिजानते ।।<br />तेषामपि निषेधार्थं कर्तव्याऽतो विचारणा ।। १७४ ।। </div>
							<div class="verse">विकल्पासंभवश्चात्र वस्तुवृत्तत्वकारणात् ।।<br />क्रियायां स्याद्विकल्पोऽयं न तु वस्तुन्यसंभवात् ।। १७५ ।। </div>
							<div class="verse">वादिविप्रतिपत्तेश्च, केचेदिच्छन्ति वादिनः ।।<br />असंवेद्यं सुखं मोक्षे, केचिन्नेति प्रचक्षते ।। १७६ ।। </div>
							<div class="verse">कर्तव्योऽतो विचारोऽत्र युक्तिमार्गेण यत्नतः ।।<br />सम्यङ्निश्चयसिद्ध्यर्थं पक्षयोरुभयोरपि ।। १७७ ।। </div>
							<div class="verse">संवेद्यानन्दकं तावद्ब्रह्मेतीहावसीयताम् ।।<br />जक्षत्क्रीडन्नममाण इत्यादिश्रुतिवाक्यतः ।। १७८ ।।</div>
							<div class="verse">नन्वेकत्वे विभागोऽत्र नास्ति कारकसंश्रयः ।।<br />भूरिकारकसाध्या च क्रिया लोकेऽपि दृश्यते ।। १७९ ।। </div>
							<div class="verse">विज्ञानस्य क्रियात्वाच्च न सिद्धिः कारकैर्विना ।।<br />नातः संवेद्य आनन्दो ब्रह्मणीहोपपद्यते ।। १८० ।। </div>
							<div class="verse">नैष दोषोऽस्ति विज्ञानं स्यादेवाऽऽनन्दगोचरम् ।।<br />विज्ञानमानन्दमितिशब्दप्रामाण्यकारणात् ।। १८१ ।।</div>
							<div class="verse">ननु सत्स्वपि वाक्येषु नैतदध्यवसीयते ।।<br />प्रत्यर्थिनि श्रुतेर्वाक्ये सत्यैकात्म्यावबोधिनि ।। १८२ ।। </div>
							<div class="verse">मानान्तरविरोधेन न हि लोकेऽपि किंचन ।।<br />मानं प्रवर्तते तस्मान्नैतदध्यवसीयते ।। १८३ ।। </div>
							<div class="verse">व्यञ्जकत्वाच्च मानानां सिद्धवस्तुप्रयोज्यता ।।<br />कारकत्वेऽप्यकार्यत्वाद्दुःसंभाव्यं त्वयोदितम् ।। १८४ ।। </div>
							<div class="verse">ननु सुख्यहमस्मीति विज्ञानमनुभूयते ।।<br />प्रतीच्यानन्दविषयं न प्रत्यक्षं विरोध्यतः ।। १८५ ।। </div>
							<div class="verse">नैतेदेवं यतो मोक्षे विज्ञानं नोपपद्यते ।।<br />देहाभावो हि मोक्षोऽयं करणानि न सन्त्यतः ।। १८६ ।। </div>
							<div class="verse">करणाद्यनपेक्षः सन्न च विज्ञानसंभवः ।।<br />तथा सति शरीरादेरुपादानमनर्थकम् ।।<br />तथैकत्वविरोधान्न संवेद्यानन्दकं परम् ।। १८७ ।। </div>
							<div class="verse">यद्यानन्दात्मकं ब्रह्म नित्यमात्मानमात्मना ।।<br />तद्विज्ञानस्य नित्यत्वाज्जानीयान्नित्यमेव तत् ।। १८८ ।। </div>
							<div class="verse">जले जलं यथा तस्मिन्संसार्यप्येकतां गतः ।।<br />सर्व एकी भवन्तीति न पृथक्त्वेन संस्थितः ।। १८९ ।।</div>
							<div class="verse">तदानन्दात्मकब्रह्मविज्ञानाय मनागपि ।।<br />न तदेकत्वतो वेत्ति ब्रह्माऽऽनन्दं स्वकं तथा ।। १९० ।।</div>
							<div class="verse">मुक्तोऽपि न च संसारी, तयोरेकत्वहेतुतः ।। <br />मुक्तो वेत्ति परानन्दमिति तस्माद्वचो मृषा ।। १९१ ।। </div>
							<div class="verse">ब्रह्मानन्दमथान्यः सन्वेद मुक्तो घटादिवत् ।। <br />ब्रह्मत्वमन्यो वेदेति तदैकत्वं विरुध्यते ।। १९२ ।। </div>
							<div class="verse">प्रेत्य संज्ञेह नास्तीति श्रुतिरेव निषेधति ।।<br />मुक्तौ विभागविज्ञानमेकत्वादेव कारणात् ।। १९३ ।। </div>
							<div class="verse">स्रीपुंदृष्टान्तवचनं यद्वै तदिति चापरम् ।।<br />ज्ञात्राद्यसंभवं वक्ति कूटस्थैकत्वकारणात् ।। १९४ ।।</div>
							<div class="verse">नेति नेत्यादिभूयांसि विरुध्यन्ते वचांस्यपि ।।<br />कारकाद्यभ्युपगतौ मुक्तौ ब्रह्मणि केवले ।। १९५ ।। </div>
							<div class="verse">विज्ञानान्दयोश्चैक्यादसंयोगविभागतः ।।<br />आनन्दज्ञानविषया कल्पनेयं वृथा श्रमः ।। १९६ ।।</div>
							<div class="verse">अज्ञानान्यार्थविज्ञानप्रसक्तावेव युज्यते ।।<br />वेत्ति ब्रह्म सुखमिति न तु ज्ञानघनात्मनि ।। १९७ ।।</div>
							<div class="verse">अज्ञानान्यार्थविज्ञानप्रसङ्गाङ्गीकृतावपि ।।<br />जाड्यं जन्मादिबद्धत्वं ब्रह्मणः प्राप्नुयाद्ध्रुवम् ।। १९८ ।। </div>
							<div class="verse">तस्माद्विज्ञानमित्यादि यथावस्थितवस्तुनः ।।<br />वचोऽन्वाख्यायकं ग्राह्यं, न ज्ञानादिविधायकम् ।। १९९ ।। </div>
							<div class="verse">जक्षदित्यादि यच्चोक्तं तच्चापि न विरुध्यते ।।<br />सर्वात्मकत्वाद्विदुषः सर्वतःपाणिपादवत् ।। २०० ।।  </div>
							<div class="verse">योगिदेवादिदेहेषु जक्षणाद्युपपत्स्यते ।।<br />सर्वात्मकत्वाद्विदुषः स्याद्विमुक्तिस्तुतीरणम् ।। २०१ ।। </div>
							<div class="verse">मतं जक्षणवन्मुक्तौ सर्वात्मत्वात्परात्मनः ।।<br />दुःखित्वमपि संप्राप्तं कुम्भीपाकादिदेहिषु ।। २०२ ।। </div>
							<div class="verse">नैवं नामादिसंभूतिपिण्डप्राणादिसंश्रय - <br />संपर्कजनितभ्रान्तिदुःखित्वाध्यस्तिहेतुतः ।। २०३ ।। </div>
							<div class="verse">विषयप्रविभागश्च विरुद्धवचसां मिथः ।।<br />प्रागेवास्माभिरुक्तोऽसौ यथावदुपपत्तिभिः ।। २०४ ।। </div>
							<div class="verse">आनन्दब्रह्मविज्ञानपदार्थैकत्वहेतुतः ।।<br />नीलोत्पलादिवन्नातः संसर्गो ब्रह्मणीष्यते ।। २०५ ।। </div>
							<div class="verse">मर्त्याच्छतगुणेनात उत्तरोत्तरवृद्धितः ।।<br />कार्यकारणरूपस्य निष्ठाऽऽनन्दः परो मतः ।। २०६ ।।</div>
							<div class="verse">साधनादिव्यपेक्षैव सुखसंवित्तिरिष्यते ।।<br />लौकिकी नश्वरी साऽपि दुःखसंस्कारजा तथा ।। २०७ ।।</div>
							<div class="verse">कैवल्ये न तु सापेक्षा सर्वसाधनानिःस्पृहा ।।<br />आत्मैवाऽऽनन्दयाथात्म्यं नातो ज्ञानादिसाधनम् ।। २०८ ।। </div>
							<div class="verse">न जडं ज्ञानरूपत्वादानन्दत्वान्न निःसुखम् ।।<br />नान्तवद्ब्रह्मरूपत्वादिति वाक्यप्रमाणतः ।। २०९ ।। </div>
							<div class="verse">आनन्दैकस्वभावोऽस्य सुषुप्तेऽध्यवसीयते ।।<br />व्यावृत्ताशेषमात्रादेरनन्यानुभवात्मना ।। २१० ।।</div>
							<div class="authorline">इति श्रीबृहदारण्यकोपनिषद्भाष्यवार्तिके तृतीयाध्यायस्य नवमं ब्राह्मणम् </div>
					</div>
		<hr>
					<div class="authorline">त्रयोदशैव ज्ञेयानि पञ्चमेऽस्मिन्समासतः ।।<br />शतानि वार्तिकग्रन्थे षष्ठे वक्ष्याम्यतः परम् ।।</div>
					<div class="authorline">इति श्रीमत्परमहंसपरिव्राजकाचार्य श्रीसुरेश्वराचार्यविरचिते बृहदारण्यकोपनिषद्भाष्यवार्तिके तृतीयोऽध्यायः</div>
				</div>
<!-- div #main-navbar .main-navbar .main-navbar-fixed-top -->

				<div id="main-sidebar" class="main-sidebar main-sidebar-right">
					<div id="main-sidebar-wrapper" class="main-sidebar-wrapper">
						<div class="section">
							<h3>  ॥ तृतीयोऽध्यायः ॥ </h3>
						</div>
			   <hr>
						<nav>
							<ul>
								<li class="close-sb"><a href="#BRVS_C03_S01">॥ प्रथमं ब्राह्मणम्  ॥</a></li>
							   
								<li class="close-sb"><a href="#BRVS_C03_S02">॥ द्वितीयं ब्रह्माणम्  ॥</a></li>
					 
								<li class="close-sb"><a href="#BRVS_C03_S03">॥ तृतीयं ब्राह्मणम्  ॥</a></li>
							
								<li class="close-sb"><a href="#BRVS_C03_S04">॥ चतुर्थं ब्राह्मणम्   ॥</a></li>
							 
								<li class="close-sb"><a href="#BRVS_C03_S05">॥ पञ्चमं ब्राह्मणम्  ॥</a></li>
							 
								<li class="close-sb"><a href="#BRVS_C03_S06">॥ षष्ठं ब्राह्मणम् ॥</a></li>
								
								<li class="close-sb"><a href="#BRVS_C03_S07">॥ सप्तमं ब्राह्मणम् ॥</a></li>
								
								<li class="close-sb"><a href="#BRVS_C03_S08">॥ अष्टमं ब्राह्मणम् ॥</a></li>
								
								<li class="close-sb"><a href="#BRVS_C03_S09">॥ नवमं ब्राह्मणम् ॥</a></li>
							   
							</ul>
						</nav>
					</div>
				</div>

<!-- #main-sidebar .main-sidebar .main-sidebar-right -->

				<script src="https://ajax.googleapis.com/ajax/libs/jquery/1.11.2/jquery.min.js"></script>
				<script src="https://ajax.googleapis.com/ajax/libs/jqueryui/1.11.4/jquery-ui.min.js"></script>
				<script src="dist/jquery.simpler-sidebar.min.js"></script>
				<div id="main-navbar" class="main-navbar main-navbar-fixed-top">
					<div class="main-navbar-content">
						<div id="toggle-sidebar" class="icon right" title="Sidebar Menu">
							<img alt="menu" src="assets/menu32@64.png" width=24px height="24px">
						</div>
					</div>
				</div>

				<script>
				$(document).ready(function() {
					$('#main-sidebar').simplerSidebar({
						opener: '#toggle-sidebar',
						animation: {
							easing: "easeOutQuint"
						},
						sidebar: {
							closingLinks: '.close-sb'
						}
					});
				});
				</script>


				<a href="#index"><font size="3"> Back to Top </font></a>				
			</div>
		</div>
	</span>
</body>
</html>
